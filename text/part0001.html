<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">
  <head>
    <meta content="EasyPub v1.44" name="generator"/>
    <title>
chapter 0 - 0
</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
<h2 class="titletoc" id="title">序</h2>
<p class="a">　　序 跋</p>
<p class="a">　　《红楼梦》序</p>
<p class="a">　　【红楼梦》小说本名《石头记》，作者相传不一，究未知出自何人，惟书内记雪芹曹先生删改数过。好事者每传抄一部，置庙市中，昂其值得数十金，可谓不胫而走者矣。然原目一百廿卷，今所传只八十卷，殊非全本。即间称有全部者，及检阅仍只八十卷，读者颇以为憾。不佞以是书既有百廿卷之目，岂无全璧？爰为竭力搜罗，自藏书家甚至故纸堆中无不留心，数年以来，仅积有廿馀卷。一日偶于鼓担上得十馀卷，遂重价购之，欣然繙阅，见其前后起伏，尚属接笱，然漶漫不可收拾。乃同友人细加厘剔，截长补短，抄成全部，复为镌板，以公同好，《红楼梦》全书始至是告成矣。书成，因并志其缘起，以告海内君子。凡我同人，或亦先睹为快者欤？</p>
<p class="a">　　小泉程伟元识。 】</p>
<p class="a">　　《红楼梦》叙</p>
<p class="a">　　【予闻《红楼梦》脍炙人口者，几廿余年，然无全璧，无定本。向曾从友人借观，窃以染指尝鼎为憾。今年春，友人程子小泉过予，以其所购全书见示，且曰：“此仆数年铢积寸累之苦心，将付剞劂公同好。子闲且惫矣，盍分任之？”予以是书虽稗官野史之流，然尚不谬于名教，欣然拜诺，正以波斯奴见宝为幸，遂襄其役。工既竣，并识端末，以告阅者。</p>
<p class="a">　　时乾隆辛亥冬至后五日铁岭高鹗叙并书。】</p>
<p class="a">　　《新镌全部绣像红楼梦》卷首，清乾隆五十六年辛亥萃文书屋活字本（程甲本）</p>
<p class="a">　　《红楼梦》引言</p>
<p class="a">　　一、是书前八十回，藏书家抄录传阅几三十年矣，今得后四十回合成完璧。缘友人借抄，争睹者甚夥，抄录固难，刊板亦需时日，姑集活字刷印。因急欲公诸同好，故初印时不及细校，间有纰缪。今复聚集各原本详加校阅，改订无讹，惟识者谅之。</p>
<p class="a">　　二、书中前八十回抄本，各家互异；今广集核勘，准情酌理，补遗订讹。其间或有增损数字处’，意在便于披阅，非敢争胜前人也。</p>
<p class="a">　　三、是书沿传既久，坊间缮本及诸家所藏秘稿，繁简歧出，前后错见。即如六十七回，此有彼无，题同文异，燕石莫辨。兹惟择其情理较协者，取为定本。</p>
<p class="a">　　四、书中后四十回，系就历年所得，集腋成裘，更无他本可考。惟按其前后关照者，略为修辑，使其有应接而无矛盾。至其原文，未敢臆改，俟再得善本，更为厘定，且不欲尽掩其本来面目也。</p>
<p class="a">　　五、是书词意新雅，久为名公巨卿赏鉴，但创始刷印，卷帙较多，工力浩繁，故未加评点。其中用笔吞吐、虚实掩映之妙，识者当自得之。</p>
<p class="a">　　六、向来奇书小说，题序署名，多出名家。是书开卷略志数语，非云弁首，实因残缺有年，一旦颠末毕具，大快人心，欣然题名，聊以记成书之幸。</p>
<p class="a">　　七、是书刷印，原为同好传玩起见，后因坊间再四乞兑，爰公议定值，以备工料之费，非谓奇货可居也。</p>
<p class="a">　　壬子花朝后一日小泉、兰墅又识。】</p>
<p class="a">　　《新镌全部绣像红楼梦》卷首，清乾隆五十七年壬子萃文书屋活字本（程乙本）</p>
<p class="a">　　东观阁本题记</p>
<p class="a">　　【红楼梦一书，向来只有抄本，仅八十卷。近因程氏收辑刊印，始成全璧。但原刻系用活字摆成，勘对较难，书中颠倒错落，几不成文。且所印不多，则所行不广。爰细加厘定，订讹正舛， 寿诸梨棘，庶几公诸海内，切无鲁鱼亥豕之误，亦阅者之快事也。</p>
<p class="a">　　东观主人识。】（清嘉庆十六年辛未东观阁评本）</p>
<p class="a">　　王希廉红楼梦批序：</p>
<p class="a">　　【《南华经》曰：“大言炎炎，小言詹詹。”仁义道德，羽翼经史，言之大者也；诗赋歌词，艺术稗官，言之小者也。言而至于小说，其小之尤小者乎？士君子上不能立德，次不能立功立言，以共垂不朽，而戋戋焉小说之是讲，不亦鄙且陋哉！虽然，物从其类，嗜有不同，麋鹿食荐，蝍且甘带，其视荐带之味，固不异于粱肉也。余菽麦不分，之无仅识，人之小而尤小者也。以最小之人，见至小之书，犹麋鹿蝍且适与荐带相值也；则余之于《红楼梦》爱之读之，读之而批之，固有情不自禁者矣。客有笑于侧者曰：“予以《红楼梦》为小说耶？夫福善祸淫，神之司也；劝善惩恶，圣人之教也。《红楼梦》虽小说，而善恶报施，劝惩垂诫，通其说者，且与神圣同功，而子以其言为小，何询其名而不究其实也？”余曰：“客亦知夫天与海乎？以管窥天，管内之天，即管外之天也；以蠡测海，蠡中之海，即蠡外之海也。谓之无所见，可乎？谓所见之非天海，可乎？并不得谓管蠡内之天海，别一小天海，而管蠡外之天海，又一大天海也。道一而己，语小莫破，即语大莫载；语有大小，非道有大小也。《红楼梦》作者既自名为小说，吾亦小之云尔。若夫祸福自召，欢惩示儆，余于批本中己反复言之矣。”客无以难，曰：“子言是也。”即取副本藏之而去。因书其言，以[弃]卷首。</p>
<p class="a">　　道光壬辰花朝日吴县护花主人雪芗氏书于双清仙馆。】</p>
<p class="a">　　妙复轩评石头记? 自记</p>
<p class="a">　　【闲人自幼喜读《石头记》，与同学董子蔗芗相剧谈，每得所触发。是时谈者多，而与闲人谈者则寥寥，以所见之违众也，然亦未敢遽著笔。洎道光戊子岁，有黑龙江之行，客都护署，清净岑寂，铅椠外乃及之，而心定神闲，觉妙义纷来，如相告诉，评因起。及辛卯春，得廿回，纲举目张，归京矣，扰扰缁尘，亦遂止。次年夏，铭子东屏相与谈，有同见，乃是书之知己也’，乞借观，三阅月，屡索未还，而失之云。。原评二十回；从此不知所终，心目悬悬，无非石头变现也。阅八岁庚子，短书长剑，作南游，历览山川名胜，舟中马上，是书未尝一日离。明年秋，至闽之莆田，其萧散安闲与龙沙等，评复起，以十馀年之潴蓄，较前评，思若涌，而懒，故著墨日无多。迨乙巳，复归京，仅将五十卷，亦既鸟倦知还矣，思卒业而杜门，究不能。及戊申，得八十五卷，适不获已，为台湾之行，客都署，亦既衰且病，已喜日不过出数言，余一无事事，眠食静息，而是评遂以成。伏念闲人不文，本不敢出以问世，特以斯评能救本书之害，于作者不为无功，观者不为无益，人心世道有小补焉，则灾梨枣也无不宜。力有未逮，姑俟之，其将来成之北，成之南，或仍归于泯灭无所闻，则非闲人所敢知矣。爰记起讫于卷末。东屏铭子，名岳，以乙未榜下，令官江西，具巨眼，能文者，后亦音相梗，有答索评札，宜附存，以见鸠鸦尚有遗羽尔。</p>
<p class="a">　　道光三十年岁次庚戌一阳月太平闲人自述。】</p>
<p class="a">　　妙复轩评石头记? 叙</p>
<p class="a">　　【少读《红楼梦》，喜其洋洋洒洒，浩无涯涣，其描绘人情，雕刻物态，真能抉肺腑而肖化工，以为文章之奇，莫奇于此矣，而未知其所以奇也。丙寅寓都门，得友人刘子重贻妙复轩《石头记》评本，逐句梳栉，细加排比，反复玩索，寻其义，究其归，如是者五年。乃旷然废书而叹曰：至矣哉！天下无一本之文固若是哉！文章者，性情之华也。性情不深者，文章必不能雄奇恣肆，犹根底不固者，枝叶必不畅茂条达也。世庸有苟作之文，持摭敷衍，支离失实，无底里可顾，无命意可求，非竭则萎，乌斯斯爱而斯传哉?盖立言不根理要，既不能发挥古今之名理，焉能餍饫乎天下之人心?事有必然无疑者，然作者难，识者不易。自得妙复轩评本，然后知是书之所以传，传以奇，是书之所以奇，实奇而正也。如含玉而生，实演明德；黛为物欲，实演自新。此外融会四子六经，以俗情道文言，或用借音，或用设影，或以反笔达正意，或以前言击后语。尤奇者，教养常经也，转托凿致祸蔑伦之口；仙释借径也，实隐辟异端曲学之非。就其涉，可以化愚蒙；而极其深，可以困贤智。本谈情之旨，以尽复性之功，彻上彻下，不独为中人以下说法也。至其立忠孝之纲，存人禽之辨，主以阴阳五行，寓以劝惩褒贬，深心大义，于海涵地负中自有万变不移、一蝗不紊之主宰，信乎其为奇传也。奇而不究于正，惟能照风月宝鉴反面者，乃能善用其奇也。是书之作，六十年来，无真能读、真能解者，甚有耳食目为淫书，亦大负作者立言救世苦心矣。得太平闲人发其聩，振其聋，俾书中奥义微言，昭然若揭，范围曲成，人伦日用，随地可以自尽。善乎其注文妙真人也曰：“人之所以妙，妙在真，能真，斯为人而不为兽。”即此数言，可括《石头》全部。惟作者姓名不传，访诸故老，或以为书为近代明相而作，宝玉为纳兰容若。以时事文集证之或不谬。其曰珠曰瑞，又移易其辈行而错综之。若贾雨村，即高江村也。高以诸生，觅馆入都，主于明仆，由是进身致通显。若平安州则保定府之别名，李御史即郭华野之易姓，而特以真事既隐，正令人寻踪按迹而无从。盖作文之妙，在缥缈虚无间，使人可望不可即，乃有馀味。若一征诸实，则刘四骂人，语多避忌，而口诛笔伐，亦不能畅所欲言矣。篇后有曹雪芹删定数过云云，曹雪芹或以即曹银台寅之公子，其胡老明公三子也。考其时，假馆容若，擅宏通、称莫逆者，则有梁药亭、姜西溟、顾梁汾诸君子，不能实指为某人草创，某人润色也。至书中言宝玉中第七名举人，查进士题名碑，成德中康熙十五年丙辰科二甲第七名进士，言举人者，隐之也。又按顾梁汾《弹指词·金缕曲》后注云：“岁丙辰，容若年二十二，一见予，即恨相见晚，填词见赠，有‘后身缘恐结它生里’，极感其意，而殊讶为不祥。后竟卒于乙丑五月，谶语果符。”是容若得年三十有一耳。考时代暨书中事迹，信为演容若也无疑。他若太平闲人为仝君卜年，评本并未注名，亦无别号，不佞冥搜苦索于意言之表得之，因别号而实以人，何尝评者之借以为名也。评者不自为名，又何有于作者?是谓亘古绝今一大奇书也可。然能识奇书，评奇书，使天下后世皆知为奇书，不致以奇书为淫书，而误于奇书，则太平闲人亦一天下之奇人也已。</p>
<p class="a">　　同治癸酉季秋月下浣饮真外史孙桐生叙于卧云山馆。】</p>
<p class="a">　　妙复轩评石头记? 跋</p>
<p class="a">　　【谨按太平闲人，姓仝名卜年，山西平陆人，嘉庆辛未进士，道光末官福建台湾太守。其以太平为别号者，盖取陆放翁诗“已卜余年见太平”意也。此君一字磵南。闻其学问渊雅，博通古今，著述颇富。评《石头记》一书，穿天心，攝月窟，广大精微，表章绝业，洵足与原书并传不朽，而有功世道，不致使愚昧者误入歧途，尤见所学之正，与救世之慈，似此庶不愧立言二字矣。原评未有正文，予为逐句排比，按节分疏，约三四年，始编录就绪。间亦有未安未确处，容再详订另注。闲居多暇，安章宅句，手自钞录，日尽四五纸，孜孜讫讫（去言加石），心力交瘁。自壬申暮春经始，至丙手十一月二十日竣事，无间塞暑者，五年有奇，获成此一种大观，并以备他年剞劂之用，庶不没作者评者一番苦心云尔。</p>
<p class="a">　　时光绪二年岁在丙子十一月二十日，巴西忏梦居士钞竣自誌於其真阁。】（孙桐生）</p>
<p class="a">　　金玉缘序</p>
<p class="a">　　【天名离恨，仅着一现之昙华；地接长安，拟种连枝之芍药。绛珠幻影，黛玉前身，源竭爱河，慧生顽石。红楼梦醒，犹疑人月团圆；碧简灰飞，谁信沧桑颠倒。尽许情根蟠结，原为乌有之谈；直教慧剑精莹，难割鸳俦之累。此间以眼泪洗面，旁观方手倦支颐。似空似色，疑假疑真，如曹雪芹《石头记锣原编，继以沈青士久红楼梦移诸赋。端相正面者，堕风月宝监之情魔，别具会心者，即玉茗传奇之性理。乃复梦中说梦，痴不胜痴，圆绘传种，评赞索隐，断以《春秋》之笔，凝为水墨之魂。太虚幻境，偏多柱史之才；新誌《齐谐》，亦有卧游之乐。彼姑妄言，我参别解。一人一赞，一卷一图，或合或分，生渐生悟。茶初酒半，灯烬香温，其求诺南华之解脱乎，抑寄诸北苑之丰神乎?则此卷之旖旎萧疏，殆有胜於博弈之百损而无一益也巳。</p>
<p class="a">　　光绪十四年小阳月望日华阳仙裔识。】</p>
<p class="a">　　《增评补像全图金玉缘》卷首，光绪十年同文书局石印本（三家评本）</p>
<p class="a">　　陈其泰：吊梦文</p>
<p class="a">　　【呜呼，既不能学太上之忘情，又乌敢说至人之无梦。。梦醒百年，古今一恸。予年十七，始读《红楼梦》传奇。悦其舌本之香，醉其艳情之长。春秋二十有五，脱若梦境之飞扬。残灯耿耿，明星煌煌。呜呼噫嘻，而今梦矣。乃召梦而告之曰：噫嘻乎梦哉。我梦为顽石，不许娲皇炼五色。我梦为仙草，不许嫦娥修七宝。我梦为绛珠，不要灵芸贮唾壶。我梦为香息，不替玉环装钿盒。盒以订梦之婚，壶以招梦之魂，草以碧梦之血，石以瘦梦之骨。裁梦焚之鲛帕，以织梦之锦囊，拾梦补之雀裘，以铺梦之绣缛。梦冢之花，以簪梦之鬓鸦；梦窗之竹，以响梦之佩玉。噫嘻乎梦哉。赏心乐事，潇湘馆也。如花美眷，怡红院也。终日情思，拭胭脂也。他年葬依，诔芙蓉也。美人是谁，好妹妹也。宝玉你好，爱哥哥也。放熙凤于昭阳，还宝钗于洛浦。唤紫鹃于茜纱，劫晴雯于黄土。麝月梳头，花娘捶股。打线黄莺儿，唱诗绿英武。奈何哉，地荒天老，红楼北邙。两情侧侧，一梦堂堂。噫嘻乎梦哉。玉兔金乌，往来一梦也。结绮临春，繁华一梦也。绣虎雕龙，才人一梦也。铁马雕戈，英雄一梦也。则不知我之梦之耶，梦之梦我耶。梦我为黛螺，点惰蛾些。梦我为海棠，晕唇涡些。梦我为胡桃，掘秋波些。梦我为香薷，酥病魔些。梦我为落花，承娇歌些。梦我为瑶琴，诉檀口些。梦我为金穗，剪掺手些。梦我为螃蟹，咽美酒些。梦我为相思，给一斗些。噫嘻乎梦哉。梦来伺所，情天一个；梦返何乡，哭地千场。梦化为影，缥缈金井。梦化为形，迷藏画屏。梦化为魄，鸾镜漆黑。梦化为声，风箫月明。梦化为泪，丛篁失翠。梦化为魂，桃花昼昏。梦化为佛，苍苔绣偈。梦化为仙，白云乘船。噫嘻乎梦哉。采罗浮之绿梅，熟邯郸之黄粱，飞漆园之蝴蝶，跨秦台之风皇，泪横江之孤鹤，荐蹴蔬之惰羊。写以牡丹亭畔之笔，镌以青埂峰头之石。供以红楼梦里之图，藏以紫琼馆中之箧，辞曰：红楼兮玉京，潇湘馆兮芙蓉城，弹紫□[橘之木改王]兮为我吟，梦之来兮鉴我情。</p>
<p class="a">　　桐华凤阁主人题。】</p>
<p class="a">　　哈斯宝《新译红楼梦》序</p>
<p class="a">　　【凡生在世上的生灵都有一知。知，是天赋的，所以无伪。人说大知凌云瞰世、小知卧井观天。凌云瞰世与卧井观天，都是一个知，虽有大小之分，但都是无伪的。所以，总小妨凭一己之知，来议论述说一番。</p>
<p class="a">　　综观人世间事，我要放声痛哭的有一桩，情不自禁而落泪的有一桩，为之谓然长叹的有两桩，羡慕向往的又有两桩。</p>
<p class="a">　　古书上说：天生人。如果天使人降生，也就罢了，理应使人长生。可是不仅不使人长生，还要让他象过客一样逝去。既然有如过客之逝，就让他瞬间逝去好了，偏又不，还要让他暂短地活下去。让他暂短地活下去，又不让他安宁，使他尝尽各种苦难。好不容易熬出个苦尽甘来，过客之逝的期限便到来了。为此我想放声痛哭。</p>
<p class="a">　　如今我观察，人人都知道这个。既然人人都知道，也就罢丫，理应养冶身心。可是不去养治身心，反而象蜜蜂一般奔忙，既然奔忙如蜂，就理应自己享用吧？偏偏又不，还要遗留后代。遗留给后代，又嫌留得太少，非要多多益善而后已。大积大攒，好不容易心满意足，眼看家财安如泰山了，不料后代却在一刹那间耗个精光，有如雪融一般。为此我情不自禁潜然泪一下。</p>
<p class="a">　　?　有的人也不尽如此，说要以养身来消遣一生，辛辛苦苦，购置良田，挣挣扎扎，广蓄奴仆，恣意受用美食华服，精选粉脂香艳。这也是一带消遣一生之道。在众人而前炫耀德行，显赫一时，侍从载道，人仕为国效劳，喜则慨颁赏责，怒则刑罚加人。这也是一种消遣一生之道。因此我为这两种人长叹息。</p>
<p class="a">　　还有一等人超脱尘世，专以养心修性为务，用清泉之水漱口洗手，在深山密林悟道参禅，整日一餐麦饭，终夜一枕架装。这也是一种修心之道。案上摆列墨砚，两边堆起笔纸，有兴则信手赋诗，厌倦则翻阅典籍，口诵心怡。这也是一种修心之道。为这缘故，我惊羡向往这两种人。</p>
<p class="a">　　心神向往，唯不能以清泉之水漱口度日，我便一直效法笔墨列案的人。读了这部《红楼梦》，更是欢喜爱慕，加批为评，译了下来。这种修心之道也是消遣一生之道。有修心之道、消遣一生之道，也终究逃不脱过客一样地逝去，因此真想放声大哭一通。可是又听说佛经有云，有如过客之逝乃世道之常，遍尝苦难是人间因果。若这样，我既以生在世间为人，又如何逃得过世道之常、人间因果！痛哭也无济于事，真是无可奈何。无可奈何之下，思量我现今该如何是好。除了读古人书，修自己心性，趁这时光作一番译著之业，聊以消遣此生，实在别无他途。看来这还可以与当今同道共欢同乐，并且遗留给后来羡慕向往的人。咳！后人看待当今，犹如今人看待古时。可怕呵！今天的风和日丽，窗明月皎，也是一代难逢的机缘。不一会儿，就是明天，今天便成为过去的一天。门外啼叫的喜鹊，落在纸上的一乌蝇，是我写这篇序文时的伴侣。今天一逝去，它俩便成了逝去的机缘。光阴消逝是如此之速，岂可对消遣一生不作选择？</p>
<p class="a">　　这部书的作者，文思之深好象大海之水，文章的细腻有如牛毛之微，络脉贯通，针线交织。虽然我只从井底窥测星宿，演述自己一知半解，比不得融雪消尽，但在终不一免过客之逝的此生中，想来这是消遣自己的上策。为此，悲怆述怀，写下了这篇序文。</p>
<p class="a">　　小可斗胆，信口雌黄。哪位君子指出谬误，他便是我师之师。</p>
<p class="a">　　道光二十七年孟秋初一日撰起】</p>
<p class="a">　　总评</p>
<p class="a">　　王希廉：护花主人总评</p>
<p class="a">　　【《石头记》一百二十回，分作二十一段看，方知结构层次。第一回为一段，说作书之缘起，如制艺之起讲，传奇之楔子。第二回为二段，叙宁、荣二府家世及林、甄、王、史各亲戚，如制艺中之起股，点清题目眉眼，才可发挥意义。三、四回为三段，叙宝钗、黛玉与宝玉聚会之因由。五回第四段，是一部《石头记》之纲领。六回至十六回为五段，结秦氏诲淫丧身之公案，叙熙凤作威造孽之开端。按第六回刘老老一进荣国府后，应即叙荣府情事，乃转详于宁而略于荣者，缘贾府之败，造衅开端，实起于宁。秦氏为宁府淫乱之魁，熙凤虽在荣府，而弄权实始于宁府，将来荣府之获罪，皆其所致，所以首先细叙。十七回至二十四回篇六段，叙元妃沐恩省亲，宝玉姊妹等移住大观园，为荣府正盛之时。二十五回至三十二回为七段，是宝玉第一次受魇几死，虽遇双真持诵通灵，而色孽情迷，惹出无限是非。三十三回至三十八回为八段，是宝玉第二次受责几死，虽有严父痛责，而痴情益甚，又值贾政出差，更无拘束。三十九回至四十四回为九段，叙刘老老、王熙凤得贾母欢心。四十五回至五十二回为十段，于诗酒赏心时，忽叙秋窗风雨，积雪冰寒，又于情深情滥中，忽写无情绝情，变幻不测，隐寓泰极必否、盛极必衰之意。五十三回至五十六回为十一段，叙宁，荣二府祭祠家宴，探春整顿大观园，气象一新，是极盛之时。五十七回至六十三上半回为第十二段，写园中人多，又生出许多唇舌事件，所谓兴一利即有一弊也。六十三下半回至六十九回为第十三段，叙贾敬物故，贾琏纵欲，凤姐阴毒，了结尤二姐、尤三姐公案。七十回至七十八回为第十四段，叙大观园中风波叠起，贾氏宗祠先灵悲叹，宁、荣二府将衰之兆。七十九回至八十五回为第十五段，叙薛蟠悔娶，迎春误嫁，一嫁一娶，均受其殃，及宝玉再入家塾，贾环又结仇怨，伏后文中举、串卖等事。八十六回至九十三回为第十六段，写薛家悍妇，贾府匪人，俱召败家之祸。九十四回至九十八回为第十七段，写花妖异兆，通灵走失，元妃薨逝，黛玉夭亡，为荣府气运将终之象。九十九回至一百三回为第十八段，叙大观园离散一空，贾存周官箴败坏，并了结夏金桂公案。一百四回至一百十二回为第十九段，写宁、荣二府一败涂地，不可收拾，及妙玉结局。一百十三回至一百十九回为第二十段，了结凤姐、宝玉、惜春、巧姐诸人，及宁、荣二府事。—百二十回为第二十一段，总结《石头记》因缘始末。此一部书中之大段落也。至于各大段中尚有小段落，或夹叙别事，或补叙旧事，或埋伏后文，或照应前文，祸福倚伏，吉凶互兆，错综变化，如线穿珠，如球走盘，不板不乱，粗评中不能胪列，均于各回中逐细批明。</p>
<p class="a">　　《石头记》一书，全部最要关键是“真假”二字。读者须知真即是假，假即是真；真中有假，假中有真；真不是真，假不是假。明此数意，则甄宝玉，贾宝玉是一是二，便心目了然，不为作者冷齿，亦知作者匠心。</p>
<p class="a">　　《石头记》虽是说贾府盛衰情事，其实专为宝玉、黛玉、宝钗三人而作。若就贾、薛两家而论，贾府为主，薛家为宾。若就宁、荣二府而论，荣府为主，宁府为宾。若就荣国一府而论，实玉、黛玉、宝钗三人为主，余者皆宾。若就宝玉、黛玉、宝钗三人而论，宝玉为主，钗、黛为宾。若就钗、黛二人而论，则黛玉却是主中主，宝钗却是主中宾。至副册之香菱，是宾中宾；又副册之袭人等，不能入席矣。读者须分别清楚。</p>
<p class="a">　　甄士隐、贾雨村为是书传述之人，然与茫茫大士、空空道人、警幻仙子等，惧是平空撰出，并非实有其人，不过借以叙述盛衰，警醒痴迷。刘老老为归结巧姐之人，其人在若有若无之间。盖全书既假托村言，必须有村妪贯串其中，故发端结局，皆用此人，所以名刘老老者，若云家运衰落，平日之爱子娇妻、美婢歌童，以及亲朋族党、幕宾门客、豪奴健仆，无不云散风流，惟剩此老妪收拾残棋败局。沧海桑田，言之酸鼻，闻者寒心。</p>
<p class="a">　　《石头记》专叙宁、荣二府盛衰情事，因薛宝钗是宝玉之配，亲情更切，衰运相同，故薛蟠家事，亦叙得详细。</p>
<p class="a">　　从来传奇小说，多托言于梦。如《西厢》之草桥惊梦，《水浒》之英雄恶梦，则一梦而止，全部俱归梦境。《还魂》之因梦而死，死而复生，《紫钗》彷佛相似，而情事迥别。《南柯》、《邯郸》，功名事业，俱在梦中，各有不同，各有妙处。《石头记》也是说梦，而立意作法，另开生面。前后两大梦，皆游太虚幻境。而一是真梦，虽阅册听歌，茫然不解；一是神游，因缘定数，了然记得。且有甄士隐梦得一半幻境，绛芸轩梦语含糊，甄宝王一梦而顿改前非，林黛玉一梦而情痴愈痼。又有柳湘莲梦醒出家，香菱梦里作诗，宝玉梦与甄宝玉相合，妙玉走魔恶梦，小红私情痴梦，尤二蛆梦妹劝斩妒妇，王凤姐梦人强夺锦匹，宝玉梦至阴司，袭人梦见宝玉，秦氏、元妃等托梦，及宝玉想梦无梦等事，穿插其中。与别部小说传奇说梦不同。文人心思，不可思议。</p>
<p class="a">　　《石头记》一书，有正笔，有反笔，有衬笔，有借笔，有明笔，有暗笔，有先伏笔，有照应笔，有著色笔，有淡描笔。各样笔法，无所不备。</p>
<p class="a">　　一部书中，翰墨则诗词歌赋，制艺尺牍，爰书戏曲，以及对联扁额，酒令灯谜，说书笑话，无不精善；技艺则琴棋书画，医卜星相，及匠作构造，栽种花果，畜养禽鸟，针黹烹调，巨细无遗；人物则方正阴邪，贞淫顽善，节烈豪侠，刚强懦弱，及前代女将，外洋诗人，仙佛鬼怪，尼僧女道，倡伎优伶，黠奴豪仆，盗贼邪魔，醉汉无赖，色色皆有；事迹则繁华筵宴，奢纵宣淫，操守贪廉，宫闱仪制，庆吊盛衰，判狱靖寇，以及讽经设坛，贸易钻营，事事皆全；甚至寿终夭折，暴亡病故，丹戕药误，及自刎被杀，投河跳井，悬梁受逼，并吞金服毒，撞阶脱精等事，亦件件俱有。可谓包罗万象，囊括无遗，岂别部小说所能望见项背。</p>
<p class="a">　　书中多有说话冲口而出，或几句说话止说一二句，或一句说话止说两三字，便咽住不说。其中或有忌讳，不忍出口；或有隐情，不便明说，故用缩句法咽住，最是描神之笔。</p>
<p class="a">　　福、寿、才、德四字，人生最难完全。宁、荣二府，只有贾母一人，其福其寿，固为希有；其少年理家事迹，虽不能知，然听其临终遗言说“心实吃亏”四字，仁厚诚实，德可概见；观其严查赌博，洞悉弊端，分散余赀，井井有条，才亦可见一斑，可称四字兼至。此外如男则贾敬、贾赦无德无才，贾政有德无才，贾琏小有才而无德，贾珍亦无德无才，贾环无足论，宝玉才德另是—种，于事业无补。女则邢夫人、尤氏无德无才，王夫人虽似有德，而偏听易惑，不是真德，才亦平庸。至十二金钗：王凤姐无德而有才，故才亦不正；元春才德固好，而寿既不永，福亦不久；迎春是无能，不是有德；探春有才，德非全美；惜春是偏僻之性，非才非德；黛玉一味痴情，心地褊窄，德固不美，只有文墨之才；宝钗却是有德有才，虽寿不可知，而福薄己见；妙玉才德近于怪诞，故陷身盗贼；史湘云是旷达一流，不是正经才德；巧姐才德平平；秦氏不足论：均非福寿之器。此十二金钗所以俱隶薄命司也。</p>
<p class="a">　　《石头记》一书，己全是梦境，余又从而批之，真是梦中说梦，更属荒唐。然三千大千世界，古往今来事物，何处非梦，何人非梦？见余梦梦之人，梦中说梦，亦无不可。】</p>
<p class="a">　　王希廉：红楼梦摘误?</p>
<p class="a">　　【《红楼梦》结构细密，变换错综，固是尽美尽善，除《水浒》、《三国》、《西游》、《金瓶梅》之外，小说无有出其右者。然细细翻阅，亦有脱漏纰谬及未惬人意处。余所阅袖珍是坊肆翻板，是否作者原本，抑系翻刻漏误，无从考正。姑就所见，摘出数条，以质高明。非敢雌黄先辈，亦执经问难之意尔：</p>
<p class="a">　　第二回冷子兴口述贾赦有二子，次子贾琏。其长子何名，是否早故，并未叙明，似属漏笔。</p>
<p class="a">　　十二回内说是年冬底林如海病重，写书接林黛玉，贾母叫贾琏送去。至十四回中又说，贾琏遣昭儿回来投信，如海于九月初三日病故，二爷同林姑娘送灵到苏州，年底赶回，要大毛衣服等语。若林如海于九月初身故，则写书接黛玉应在七八月间，不应迟至冬底。况贾琏冬底自京起身，大毛衣服应当时带去，何必又遣人来取？再年底才自京起程到扬，又送灵至苏，年底亦岂能赶回？先后所说，似有矛盾。</p>
<p class="a">　　史湘云同列十二金钗中，且后来亦曾久住大观园，结社联吟，其豪迈爽直，别有一种风调，则初到宁、荣二府时，亦当叙明来历态度。及十二回以前，并未提及，至十三回秦氏丧中，叙忠靖侯史鼎夫人来吊，忽有史湘云出迎，亦不知何时先到宁府。突如其来，未免无根。恐系翻刻误植，非作者原本。</p>
<p class="a">　　十七回大观园工程告竣，栊翠庵已圈入园内，究系何时建盖，何人题名，妙玉于何时进庵，如何与贾母等会面，竟无一字提及，未免欠细。</p>
<p class="a">　　十八回元妃见山环佛寺，即进寺进香，自然即是栊翠庵。维时妙玉若已进庵，岂敢不迎接元妃？抑系尚未进庵，或暂回避，似应叙明。</p>
<p class="a">　　三十回袭人赴宝钗处，等至二更，宝钗方回来，曾否借书，一字不提，竟与未见宝钗无异，似有漏句。</p>
<p class="a">　　三十六回袭人替宝玉绣兜肚，宝钗走来，爱其生活新鲜，于袭人出去时，无意中代绣两三花瓣。文情固妩媚有致，但女工刺绣，大者上绷，小者手刺，均须绣完配里，方不露反面针脚。今兜肚是白绫红里，则正里两面已经做成，无连里刺绣之理，似于女红欠妥。</p>
<p class="a">　　三十五回宝玉听见黛玉在院内说话，忙叫快请。究竟曾否去请，抑黛玉已经回去，与三十六回情事不接，似有睨漏。</p>
<p class="a">　　五十三回贾母庆赏元宵，将上年嘱做灯谜一节，竟不提起，似欠照应。</p>
<p class="a">　　五十八回将梨园女子分派各房，画蔷之龄官是死是生，作何着落，并未提及，似有漏笔。</p>
<p class="a">　　六十三回平儿还席，尤氏带佩凤、偕鸾同来，正在园中打秋干时，忽报贾敬暴亡，尤氏即忙忙坐车带赖升一干老家人媳妇出城。佩凤、偕鸾并未先遣回家，稍觉疏漏。</p>
<p class="a">　　尤三姐自刎，尤老娘送葬后，并未回家，自应仍与尤二姐同住，乃六十八回王凤姐到尤二姐处，并不见尤老娘，尤二姐进园时，母女亦未一见，殊属疏漏。</p>
<p class="a">　　六十九回尤二姐吞金，既云人不知，鬼下觉，何以知其死于吞金？不于贾琏见尸时将吞金尸痕叙明一笔，亦似疏漏。</p>
<p class="a">　　七十三回贾政差竣回京，先一日珍、琏、宝玉既出迎一站，回家伺候，应先禀知贾母、王夫人，次日即应俱在大门迎接，何致贾政已在贾母房中，直待丫头匆忙来找，宝玉始更衣前去？此处叙事，未免前后失于照应。</p>
<p class="a">　　七十七回晴雯被逐病危，宝玉私自探望，晴雯赠宝玉指甲及换着小袄，是夜宝玉回园，临睡时袭人断无不见红袄之理，宝玉必向说明，嘱令收藏。乃竟未叙明，实为缺漏。</p>
<p class="a">　　八十三回说夏金桂赶了薛蟠出去，虽八十回中曾有“十分闹得无法，薛蟠便出门躲避”之句，似不过偶然暂避，旋即回家。若多日不回，薛姨妈、宝钗岂有不叫人寻找，听其久出之理？今写金桂同宝蟾吵闹，竟似薛蟠已久不回家，未免先后照应不甚熨贴。</p>
<p class="a">　　一百十二回贾母所留送终银两尚在上房收存，以致被盗，则鸳鸯生前岂有不知？乃一百十一回中鸳鸯反问凤姐银子曾否发出，此处似不甚斗笋。林黛玉虽是仙草降凡，但心窄情痴，以致自促其年。即返真归元，应仍为仙草，与宝玉之石头无异，才是本来面目。论其生前情欲，不应即超凡人圣，遽为上界神女。至潇湘妃子，不过因其所居之馆，又善于悲哭，故借作诗社别号。且妃子二字，亦与闺嫒不称，何必坐实其事。</p>
<p class="a">　　一百十六回中宝玉神游太虚幻境，似宜同尤三姐等恍恍惚惚，似见非见，引至仙草处，见其微风吹动，飘摇妩媚。及仙女说出因缘，便可了结。末后绛殿珠帘请回侍者一段文字，转觉画蛇添足，应否删节，请质高明。</p>
<p class="a">　　一百十九回宝玉不见，次日薛姨妈、薛蝌、史湘云、宝琴、李婶娘等俱来慰问，惟李绮、邢岫烟二人不到。李绮当是已经出阁，邢岫烟与宝钗为一家姑嫂，且宝钗素日待之甚厚，乃竟不一来，终觉欠细。】</p>
<p class="a">　　姚燮：大某山民总评</p>
<p class="a">　　【贾母第一会享乐人，亦第一不解事人。</p>
<p class="a">　　元妃之归，枕霞独不与，而自识南安太妃，故江季南有诗云：“憨湘云不与宫车会，独识南安老太妃”</p>
<p class="a">　　薛姨妈寄人篱下，阴行其诈，笑脸沈机，书中第一。尤奸处，在搬入潇湘馆。</p>
<p class="a">　　李婶娘来时坐雇车，一府皆笑，岂知自亦尔尔。</p>
<p class="a">　　甄夫人之来，为取寄帑耳，岂知又遭抄去乎？</p>
<p class="a">　　刘姥姥携巧姐去，是谓潜飞。</p>
<p class="a">　　指袭人为狐妖，李嬷嬷自是识人。</p>
<p class="a">　　宫裁得礼之正，故父名守中。</p>
<p class="a">　　凤姐坏处，笔难罄述，但使事老祖宗做一环婢，自是可儿。</p>
<p class="a">　　宝钗奸险性生，不让乃母。</p>
<p class="a">　　凤之辣，人所易见；钗之谲，人所不觉。一露一藏也。</p>
<p class="a">　　二姐堕胎，为凤姐生平第一罪。</p>
<p class="a">　　人谓凤姐险，我谓平儿尤奸，盖凤姐亦被其笼络也。</p>
<p class="a">　　湘云未见园中另住，记贾母之不袒母族，以反衬王夫人也。</p>
<p class="a">　　怀古诗谜，人有猜之者矣，予未敢深信。</p>
<p class="a">　　迎春花开于春先，春初已落，是为不耐东风。</p>
<p class="a">　　贾氏孙男，俱从玉旁，探春玫瑰之名，恰有深意，不独色香刺也。</p>
<p class="a">　　惜春独善丹青，早为卧佛张本。</p>
<p class="a">　　姜季南诗谓鸳鸯之死，半殉主，半殉节。殉节之意于袭人、赦老口中见之，又于吃口脂时知之，非唐突也。</p>
<p class="a">　　婢名琥珀，以喻长在松根。贾母，松也。</p>
<p class="a">　　送殡之去，但藏珍珠、琥珀于上房，是失检处，亦诲盗处。</p>
<p class="a">　　鹦哥者，紫鹃旧名；珍珠者，袭人旧名。贾母补此二人，欲使宝黛如在膝下也。</p>
<p class="a">　　尤氏以妇人一味不妒，视男子为可有可无，毫无关切，其情尚可问哉！</p>
<p class="a">　　秦，情也。情可轻而不可倾，此为全书纲领。</p>
<p class="a">　　贾珍一生昏聩，于宝珠之事益信。</p>
<p class="a">　　秋桐定属邢夫人以鸳鸯之故，[授]（援）意使其来扰，岂知反为凤姐所使。</p>
<p class="a">　　王夫人代袭人行妒，于晴雯一事尤谬误。</p>
<p class="a">　　花袭人者，为花贱人也。命名之意，在在有因，偶标一二，余俟解人自解。</p>
<p class="a">　　一人有一人身份，秋纹诸事，每觉器小。抚镜，即月也。镜中相射，是为麝月。</p>
<p class="a">　　凤姐之嫉黛玉固由畏忌，亦有小红在侧为斋中语，固定多暗中播弄也。</p>
<p class="a">　　未曾真个消魂者，茜雪一人而已。</p>
<p class="a">　　妙玉于芳洁中别饶春色，雪里红梅，正是此义。</p>
<p class="a">　　香菱家室遭焚，遇人不淑，英莲者，终身火中莲也。</p>
<p class="a">　　雪雁之不返江南，作者有余痛焉</p>
<p class="a">　　凤生之日，即钏之生日也。水仙一祭，井中人无恨矣。拟曰洛神，却切。</p>
<p class="a">　　彩云为恶姻缘。</p>
<p class="a">　　一着错满盘输，故以司棋名之。</p>
<p class="a">　　侍书骂王家的，剩乃主之打。</p>
<p class="a">　　紫鹃从四姑娘出家，所谓主未成双，婢却作对，一僧一尼之谓也。</p>
<p class="a">　　莺儿络玉一笔，直贯一百零九回“妙玉而凝”一语，刺钗也。</p>
<p class="a">　　柳女曰五儿，五者，窝也。北音五读如窝。</p>
<p class="a">　　彩霞于宝玉写经时，灯后神情独妙。</p>
<p class="a">　　瓶梅斜抱，定是小螺。</p>
<p class="a">　　木头无声，全凭橘树有刺。</p>
<p class="a">　　翠墨私嘱小蝉，致滋纷扰，故解语花有妙有不妙也。若彩屏不同清静，去紫鹃远矣。</p>
<p class="a">　　文杏为钗婢，蘅芜秋院，而亦惹春风。着一杏字，所以刺宝钗远矣。</p>
<p class="a">　　戴若恩、石崇辈，不及一岫烟之篆儿。</p>
<p class="a">　　善姐必为王凤姐所使。</p>
<p class="a">　　小鹊本来报喜，反致受惊，故吉凶不在鸟音中。</p>
<p class="a">　　傻大姐一笑死晴雯，一哭死黛玉，其关系不小。</p>
<p class="a">　　林家死绝一语，虽属率尔，何堪入林之孝妻之耳乎！</p>
<p class="a">　　一样为奴，独依两姓，奴何不幸而为赠嫁之奴，如周瑞家的是已。</p>
<p class="a">　　鲍二嫂曰阎王，尤三姐曰夜叉，都为二奶奶定评。</p>
<p class="a">　　秦显家的以五日京兆，即时撤委。</p>
<p class="a">　　打王善保家的，仅仅一掌，我尤恨其少。</p>
<p class="a">　　若彩霞者，耐旺儿媳妇何？若玉桂媳妇，亦被玫瑰花刺者。</p>
<p class="a">　　于鸳鸯辱金文翔媳妇，浮一大白，更罚东风一大白。东风，赦老也。</p>
<p class="a">　　吴贵妇宜配包勇。</p>
<p class="a">　　多姑娘之于琏儿，丑态可掬。</p>
<p class="a">　　文官为梨香班首。芳官侍宝玉，抹墨二字，玉哥定从戏字上生出，然其情可想。藕官侍黛玉，与宝玉恨不作女儿同心，故曰一流人。蕊官以女儿学旦，轻车熟路，钗之来住梨香院，后作戏院，刺之者深矣。葵官侍湘云，色配净，豆官侍宝琴，色配丑。艾官侍探春，色配外。茄官侍尤氏，色配老旦。龄官与宝官、玉官，俱属先去。</p>
<p class="a">　　警幻仙姑第一淫人，玉尤后焉。</p>
<p class="a">　　兼美为钗黛关锁。</p>
<p class="a">　　宝玉《姽婳行》独压平日之作盖社中不欲诸女一人下第，深情体贴，故藏才焉。</p>
<p class="a">　　真真国女，真耶？假耶？不过闲中点缀耳。</p>
<p class="a">　　傅秋芳真所谓处世虚声者。</p>
<p class="a">　　张金哥死而有知，必为厉鬼相报。</p>
<p class="a">　　刘老老于若玉为抽柴之说，真所谓满口柴胡。</p>
<p class="a">　　王作梅作张小姐之媒，故曰作梅。</p>
<p class="a">　　娇杏以婢做夫人，何等侥幸！</p>
<p class="a">　　红衣女，亦无中生有。</p>
<p class="a">　　可人，一昙花耳。</p>
<p class="a">　　北静王为玉哥生平第一知己。</p>
<p class="a">　　政老谓宝玉哄了贾母十九年，吾谓被哄者甚众。*据《痴人说梦》：十九年做二十年。</p>
<p class="a">　　以霸王、虞姬拟小柳、小尤，亦新而切。</p>
<p class="a">　　姜季南咏秦钟句云：“优尼戏罢伴僧眠”僧谓宝玉，盖讨智能之便宜，以供宝玉之算帐也。</p>
<p class="a">　　蝌与菱独有深情，自在意言之表。若金桂者，我亦不敢奉命。</p>
<p class="a">　　败子回头真宝贝，故曰甄宝玉。</p>
<p class="a">　　贾兰者，贾阑也。贾兰中而贾氏阑珊矣。</p>
<p class="a">　　贾蔷真是假墙，庙中固多此物，然一入庙中，便如将军何也。】</p>
<p class="a">　　姚燮：《读红楼梦纲领 》（抄本）</p>
<p class="a">　　（丛说）</p>
<p class="a">　　【书中之生曰可证者：元春正月初一曰，又为太祖冥寿；宝钗正月二十一曰，薛姨妈、贾政并在二三月间，曰月无考；王夫人三月初一曰，贾琏三月初九曰，王子腾夫人亦三月间，其曰无考；林黛玉二月十二曰，与袭人同曰生；宝玉、岫烟、宝琴、平儿、四儿五人同曰生，大约在四月间；探春在三月初三曰；薛蟠五月初三曰；巧姐七月初七曰，凤姐九月初二曰，与金钏同生曰，贾敬在九月；王子腾在十一月底，其曰均无考；贾母则八月初三曰也。</p>
<p class="a">　　王雪香总评云：一部书中，凡寿终天折、暴亡病故、丹戕药误，及自刎被杀、投河跳井、悬梁受逼、吞金服毒、撞阶脱精等事，件件俱有。今查林如海以病死，秦氏以阻经不通水亏火旺犯色欲死，瑞珠以触柱殉秦氏死，冯渊被薛蟠殴打死，张金哥自缢死，守备之子以投河死，秦邦业因秦锺智能事发老病气死，秦锺似劳怯死，金钏以投井死，鲍二家以吊死，贾敬以吞金服沙烧胀死，多浑虫以酒痨死，尤三姐以姻亲不遂携鸳鸯剑自刎死，尤二姐以误服胡君荣药将胎打落後被凤姐凌逼吞金死，鸳鸯之姊害血山崩死，黛玉以忧郁急痛绝粒死，睛雯以被撵气郁害女儿痨死，司棋以撞墙死，潘又安以小刀自刎死，元妃以痰厥死，吴贵媳妇被妖怪吸精死，贾瑞为凤姐梦遗脱精死，石呆子以古扇一案自尽死，当槽儿被薛蟠以碗砸伤脑门死，何三被包勇木棍打死，夏金桂以砒霜自药死，湘云之夫以弱症天死，迎春被孙家揉搓死，鸳鸯殉贾母自缢死， 赵姨被阴司拷打在铁槛寺中死，凤姐以劳弱被冤魂索命死，香菱以产难死，则足以考终命者，其惟贾母一人乎？</p>
<p class="a">　　贾府姊妹自乳母外，有教引老妈子四人，贴身丫头二人，充洒扫使役小丫头四五人，自拨人大观园後，各添老嬷嬷二人，又各派使役丫头数人，以一女子而服役者十余人，其他可知矣。</p>
<p class="a">　　论月费一项，王夫人月例每月二十两，李纨每月月银十两，後又添十两，周、赵二姨每月二两，贾母处丫头每人每月一两，外钱四吊，宝玉处大丫头每人月各一吊，小丫头八人每人月各五百，其余各房等皆如例，即此一项，其费巳侈矣。</p>
<p class="a">　　内外下人俱各有花名档子册，凡取物各有对牌，其有犯事者，或革去月钱，或交总事者打四十板、二十板不等，或拨入圊厕行内，或捆交马圈子裏看守，或竟撵出，具见大家规矩。</p>
<p class="a">　　查抄以後，一切下人除贾赦一边入官人数外，府中管事者尚有三十余家，共计男女山；百十二名，至贾母丧时，查剩男仆二十一人，女仆十九人，盛衰之速如此。</p>
<p class="a">　　凤姐放债盘利，於十一回中则平儿尝说旺儿媳妇送进三百两利银，第十六回云旺儿送利银来，三十九回云将月钱放利，每年翻几百两体己钱，一年可得利上千，七十二回凤姐催来旺妇收利账，叙笔无多，其一生之罪案巳著。</p>
<p class="a">　　凤姐叫宝玉所开之账，为大红妆缎四十疋、蟒缎四十疋、各色上用纱一百疋、金项圈四个，虽卒未知其所用，亦见其侈糜之一端。</p>
<p class="a">　　两府中上下内外出纳之财数，见於明文者？如芹儿管沙弥道士每月供给银一百雨；芸儿派种树领银二百两；给张材家的绣匠工价银一百二十两；贵妃送醮银一百二十两；金钏死，王夫人赏银五十两；王夫人与刘老老二百两；凤姐生曰凑公分一百五十两有余；鲍二家死，琏以二百两与之，入流年账上；诗社之始，凤姐先放银五十两；贾赦以八百两买妾；度岁之时，以碎金二百五十三两六钱七分，倾压岁锞二百二十个；乌庄头常例物外缴银二千五百两，东西折银二三千两；袭人母死，太君赏银四十两；园中出息，每年添四百两；贾敬丧时，棚杠、孝布等共使银一千一百十两；尤二姐新房，每月供给银十五两；张华讼事，凤姐打点银三百两，贾珍二百两，凤又讹尤氏银五百两；金自鸣钟卖去银五百六十两；夏太监向凤姐借银二百两；金项圈押银四百两；薛蟠命案，薛家费数千两；查抄後欲为监中使费，押地亩数千两；至凤姐铁槛寺所得银三千两；贾母分派与赦、珍等银万余两；贾母之死，礼部赏银一千两。无论出纳，真书中所云如淌海水者。宜乎六亲同运，至一败而不可收也。</p>
<p class="a">　　元妃宠时，其所载赏赐之隆，不一而足，至贾母八十生寿，其赏赐及王侯礼物亦可谓富盛一时。至酬赠如甄家进京时，送贾府礼，叙上用妆缎蟒缎十二疋，上用杂色缎十二疋，上用各色纱十二疋，上用宫绸十二疋，官用各色纱缎绸绫二十疋；贾敬死时，甄家送打祭银五百两：举此二端，凡所酬赠者可知。至礼节如宝玉行聘之物，叙金项圈金珠首饰八十件，妆蟒四十疋，各色绸缎一百二十疋，四季衣服一百二十件，外羊酒折银，举此一端，其他之婚丧礼节可知。殆所谓开大门楣，不能做小家举止耶？</p>
<p class="a">　　详叙乌庄头货物单，所以纪其盛，而此时贾珍之辞，犹以为末足；详叙抄没时货物单，所以纪其衰，而此时赦、政之心殊苦。其他多一入一出，一喜一悲，祸福乘除，信有互相倚伏者。</p>
<p class="a">　　英莲方在抱，僧道欲度其出家；黛玉三岁，亦欲化之出家，且言外亲不见，方可平安了世；又引宝玉入幻境；又为宝钗作冷香丸方，并与以金锁；又於贾瑞病时，授以风月宝监；又於宝玉闹五鬼时，入府祝玉；又於尤三姐死後，度湘莲出家；又於还宝玉失玉後，度宝玉出家，正不独甄士隐先机早作也。则一部之书，实一僧一道始终之。</p>
<p class="a">　　谚云：“一生无病便为福”。今书中所记，如云宝玉急火攻心，以致吐血；如云尤氏素有胃痛症；如云迎春病；如云袭人偶威风寒，身体发重，头痛目胀，四肢火热；如云探春病；如云秋纹到家养病几曰，如云巧姐方病，贾母感风寒亦病；如云王夫人多病多痰；如云芦雪亭赏月时迎春病；如云宝琴之母素有痰症；如云李纨以时气威冒；如云邢夫人害火眼；如云湘云在园中病；如云五儿多病；如云李轨因兰儿病不理园事；如云五儿受软禁後又病；如云贾母威风霜病；如云薛蟠因出门不服水土生病，如云琥珀有病；如云五儿之病愈深，似染怔忡之症；如云宝玉又以外威风寒成病；如云香菱有乾血之症；如云薛姨妈被金桂怄得生肝气病；如云巧姐惊风内热；如云妙玉以打坐走魔得病，如云宝钗病重；如云王夫人心疼病；如云尤氏自园中归大病，贾珍亦病；如云贾母以感冒风寒得病；如云宝玉去後，袭人急病；如云贾赦有痰症之类，几乎无人不病过矣，则病固人所难免乎？至於凤姐、黛玉诸人，其因病而死者，书中所述，又难尽记者矣。</p>
<p class="a">　　凡宝、黛二人相见争怄之事，若游园归後将荷包翦碎一段，史湘云来时斗口一段，看《会真记》以谑词激怒一段，恰红院不开门一段，因落花伤感一段贾母处裁衣口角一段，元妃赐物时论金玉口角一段，清虚观怀麒麟後一段，翦玉穗子大闹一段，潇湘馆大闹掷帕与拭泪一段，两人诉肺腑一段，向袭人误认黛玉一段，铰肩套儿一段，听宝与湘说林妹妹再不说这话一段，放心不放心二人辨说；一段，黛玉奠亲後宝玉过谈并看五美吟一段，梦中见剖心一段，听琴後论知音一段，闻雪雁宝玉定亲之语自己糟蹋身子一段，闻儍大姐语过宝玉见面一段，皆关目之紧要者。须玩其一节深一节处，斯不负作者之苦心。</p>
<p class="a">　　宝玉立誓之奇，有令人读之喷饭者。其对袭人云：“化一股轻烟，风一吹便散信。”拿簪子跌断云：“同这簪子一样。”对湘云云：“我要有坏心，立刻化成灰，教万人践踏。”对黛玉云：“若有心欺负你，明儿我掉在池子裹，叫个癞头鼋吃了去，变个大忘八，等你明儿做了一品夫人，病老归西的时候，我往你坟上替你驮一辈子碑去。”又云：“再说这样话，就长个疗，烂了舌头。”又云：“天诛地减，万世不得人身。”又对袭人云：“我就死了，再能彀你哭我的眼泪，流成大河，把我尸首漂起来，送到那鸦雀不到的幽僻之处，随风化了，自此再不要托生为人，就是我死的得时了。”对紫鹃云：“我只愿这会子立刻我死了，把心迸出来，你们瞧见了，然後连皮带骨一概都化成一股灰，再化成一股烟，一阵大风，吹得四面八方，都登时散了，这才好。”对尤氏云：“人事莫定，谁死谁活，倘或我在今曰明曰、今年明年死了，也算是随心一辈子了。”聊集录之，以供一览。此书者，真能以匪夷之想肖之。</p>
<p class="a">　　宝玉於园中姊妹及丫头辈，无在不细心体贴。钗、黛、睛、袭身上，抑无论矣。其於湘云也，则怀金麒鳞相证，其於妙玉也，於惜春弈棋之候，则相对含情；於金钏也，则以香雪丹相送；於莺儿也，则於打络时哓哓诘问；於鸳鸯也，则凑脖子上嗅香气；於麝月也，则灯下替其篦头；於四儿也，则命其翦烛烹茶；於小红也，则入房倒茶之时，以意相眷；於碧痕也，则群婢有洗澡之谑；於玉钏也，有吃荷叶汤时之戏；於紫鹃也，有小镜子之留；於藕官也，有烧纸钱之庇；於芳官也，有醉後同榻之缘；於五儿也，有夜半挑逗之语，於佩凤、偕鸾也，则有送秋千之事；於纹、绮、岫烟也』则有同钓鱼之事；於二姐、三姐也，则有佛场身庇之事；而得诸意外之侥幸者，尤在为平儿理妆、为香菱换裙两端。</p>
<p class="a">　　宝玉过梨香院，遭龄官白眼之看，黛玉过拢翠庵，受妙玉俗人之诮，皆其平生所仅有者。</p>
<p class="a">　　赦老纯乎官派气，政老纯乎书腐气，珍儿纯乎财主气，琏儿纯乎荡子气，蓉儿纯乎油头气，宝玉纯乎儍子气，环儿纯乎村俗气，我唯取兰哥一人。</p>
<p class="a">　　贾环之与彩云，贾蔷之与龄官，贾芸之与小红，贾芹之与沁香、鹤仙，贾琏之与鲍二家、多姑娘等，或以事，或以情，皆不脱娼妓家行径，未可与言情者。</p>
<p class="a">　　贾瑞之於凤姐，薛蟠之於柳，真所谓癞虾蟆者，其受祸也宜矣。若吴贵媳妇之夹腿，何妈之吹汤，亦未能自知分量。</p>
<p class="a">　　吾愿以柳湘莲之鞭，治天下之馋色而生妄心者；吾愿以贾探春之掌，治天下之挟私而起衅事者。</p>
<p class="a">　　以金桂之蛊惑，而蝌儿能坚守之，古之所难；以赵姨之鄙劣，而政老偏宠嗜之，亦世之所罕。</p>
<p class="a">　　提宝玉於鸳鸯、尤三姐之前，便厉色抵拒之，然谓其心口相符，吾不信也。</p>
<p class="a">　　探姑娘之待赵姨，其性太漓，惜姑娘之讦尤氏，其词太峻，皆不可为训者。</p>
<p class="a">　　此书全部时令以炎夏永昼，士隐闲坐起，以贾政雪天遇宝玉止，始於热，终於冷，天时人事，默然相脗合，作者之微意也。</p>
<p class="a">　　还泪之说甚奇，然天下之情，至不可解处，即还泪亦不足极其缠绵固结情也。林黛玉自是可人，泪一曰不还，黛玉尚在，泪既枯，黛玉亦物化矣。</p>
<p class="a">　　士隐之赠雨村银五十两，赖县之答贾政亦五十两，其数同，其情异。</p>
<p class="a">　　读好了歌，知无好而不了者，然天下亦有好不好、了不了之人，且天下有了而不好之人，未有好而不了之人。</p>
<p class="a">　　王嬷嬷妖狐之駡，直诛花姑娘之心，蟠哥哥金玉之言，能揭宝妹妹之隐，读此两节，当满浮三大白。</p>
<p class="a">　　宝玉之婢，阴险莫如袭人，刁钻莫如晴雯，狭窄莫如秋纹，懒散莫如麝月，各有所短，然亦各有所长，若绮霞、碧痕者流，委蛇进退焉而已。</p>
<p class="a">　　袭人与紫鹃，皆出自太君房中，一与宝玉，一与黛，迨至宝玉僧，黛玉死，而袭人嫁玉函为妻，紫鹃从惜春逃佛，孰是孰非，知者辨之。</p>
<p class="a">　　观平儿之於凤姐，可以事危疑之主；观宝钗之於黛玉，可以立媢忌之朝。</p>
<p class="a">　　葫芦庙小沙弥，与江西署之李十儿，皆牵主人如傀儡，而一升官，一坏事者，亦视乎其所驾驭耳。</p>
<p class="a">　　茜雪之撵，左右寒心，则檀云之脱然而去也，固有先几之智矣。</p>
<p class="a">　　男子如薛蝌，女子如岫烟，皆书中所罕有，真是一对好夫妻。</p>
<p class="a">　　写士隐之依丈人者，为全书中如黛玉之依外祖母、薛氏母女之依姊妹、邢岫烟之依姑母、李婶母女之依侄女儿、尤氏母女之依女壻等作一影子。</p>
<p class="a">　　世态之幻，无幻不搜，文章之法，无法不尽，但赏其昵昵儿女之情，非善读此书者。</p>
<p class="a">　　未入园时，宝玉、黛玉住贾母处，李纨、迎、探、惜住王夫人处三间抱厦内；湘云、袭人少时，住贾母西边暖阁上；梨香院教习女伶後，薛姨妈另住东南上一所幽静房舍；宝琴初到时，跟贾母睡；薛蝌住蟠儿书房，岫烟与迎春同住，李婶同纹绮住稻香邨。</p>
<p class="a">　　袭人初出场，则云大丫头名唤袭人者，特用一个者字，作者有微意焉。若他人出场，并无此例。</p>
<p class="a">　　宁、荣两府房屋，街东为宁国府，稍西为黑油大门，荣府之旁院也，贾赦、邢夫人居之，而二宅之间，中有小花园隔住。再西为荣府大门，其正堂之束一院，贾政王夫人居之；其正堂之後，在王夫人所住之西者，凤姐居之；其自仪门内西垂花门进去，一所院落，贾母居之。出贾母所住後门，与凤姐所住之院落相通，故凤姐初入贾母处，自後门来。</p>
<p class="a">　　红楼之制题，如曰俊袭人，俏平儿，痴女儿（小红也）。情哥哥（宝玉也），冷郎君（湘莲也）。勇睛雯，敏探春，贤宝钗，慧紫鹃，慈姨妈，带香菱，憨湘云，幽淑女（黛玉也），浪荡子（贾琏也），情小妹（尤三姐），苦尤娘（尤二姐）。酸凤姐，痴丫头（儍大姐），懦小姐（迎春）。苦绛珠（黛），病神瑛之类，皆能因事立宜，如锡美谧。</p>
<p class="a">　　园中韵事之可记者，黛玉葬花冢，梨香院隔墙听曲，芒种曰饯花神，窦玉替麝月篦头，恰红院丫头在回廊上看画眉洗澡，蔷薇花架下龄官画蔷，堵院中沟水戏水鸟，跌扇撕扇，湘云与翠缕说阴阳，潇湘馆下纱屉看大燕子回来，袭人烦湘云打蝴蝶结子，黛玉教鹦鹉念诗，山石边招凤仙花，绣鸳鸯肚兜，翠墨传牋邀社，恰红梡以缠丝白玛瑙碟送荔支与探春，看菊吃蟹，黛玉坐绣墩倚栏钓鱼，宝钗倚窗槛招桂蕊引游鱼唼喋，探、纨、惜在垂柳阴中看鸥鹭，迎春在花阴下拿花针穿茉莉花，扫落叶，碧月捧大荷叶翡翠盘养各色折枝菊花，宣窰磁合取玉簪花中紫茉莉粉，小白玉合中取胭脂膏助平儿妆，翦并蒂秋蕙为平儿簪髩，鸳鸯坐枫树下与平、袭谈心，香菱毕诗，湘云以火箸击手炉催诗，睛雯在薰笼上围坐，宝琴披凫靥裘、丫鬟抱红梅瓶站雪山上，看驾娘夹泥种藕，袭人取花露油、鷄蛋香皂、头绳为芳官添妆，紫鹃坐回廊上做针线，藕官於杏子阴吊药官，莺儿过杏叶渚以嫩柳条编玲珑果篮子送颦卿，麝月在海棠下晾手巾，蕊官以蔷薇硝送芳宫，芳官掰手中糕逗雀儿玩，湘云醉後卧芍药裀，探春和宝琴下棋岫烟观局，小螺、香菱、芳、蕊、藕、昼等斗草，荳官辨夫妻蕙，宝玉为香菱换石榴裙，以树枝挖地坑埋并蒂菱、夫妻蕙，以落花拚之，怡红院夜宴行合唱曲，佩凤、偕鸾作秋千戏，建桃花社，柳絮词唱和，儍大姐掏促织拾绣香囊，凸碧堂赏月以桂花传鼓，听月夜品笛，凹晶馆倚阑联旬，作芙蓉诛祭晴雯，紫鹃招花儿，潇湘馆听琴，其他琐事不一，聊摘拾如右，以备画本。】</p>
<p class="a">　　（纠疑）</p>
<p class="a">　　【暇尝涉览二十四史，其前後相矛盾者，不一而足，况空中结撰，无关典要之书耶！今条著其可疑者如左，非敢吹毛之求，亦以明读者之不可草草了事云尔！</p>
<p class="a">　　凤姐为王夫人大兄之女，王夫人三姊妹，次即薛姨妈，其兄弟三人，子腾行二，子胜行三，今一百一回中，称子腾为大舅太爷，子胜为二舅太爷，殊失检点。</p>
<p class="a">　　第四回点明李纨时系己酉年，就後文甲寅年云贾兰十五岁，则是时兰当八岁，其云五岁者误也。</p>
<p class="a">　　黛玉母死时，遽云年方六岁，而即谓其奉侍汤药，守丧尽礼，又谓其旧症复发云云，皆於理欠的。</p>
<p class="a">　　阅第五十三回宁国公名演，荣园公名法、今阅第三回云荣国公贾源，为源为法，其不相合者如此。</p>
<p class="a">　　据第二回云，大年初一生元春，次年又生一公子衔玉云云，是玉之与元春仅差一年，何後文所说意似差十余年者，此等处不能为之原谅也。查後元春二十六岁时，宝玉方十二岁，故知次年二字之谬，特出自冷子兴口中，岂因传闻於人，随口演说耶？</p>
<p class="a">　　二回冷手兴又云长女元春因贤孝才德选人宫中作女史，上文既云元春生後一年生宝玉，则此时宝玉方七八岁，元春不过十岁内耳，何便决其为贤孝才德，即选作女史也？</p>
<p class="a">　　查是年元春廿六岁，为王夫人廿二岁所生，若宝玉则王夫人三十六岁时所生也，书中俱可推算。</p>
<p class="a">　　黛玉初入荣府时，为十一岁，宝玉方十二岁，而前一回子兴云黛玉方五六岁，宝玉七八岁，未免长成得太快。</p>
<p class="a">　　第十回东府菊花盛开，巳交秋末时节，而云吃桃子，於理未合。</p>
<p class="a">　　第十二回云如海冬底病重，而十三回昭儿自苏回云如海九月初三曰巳时没，不甚斗筍。</p>
<p class="a">　　凤姐处置贾瑞之时，明明点出腊底二字，迟之久而秦氏始死，亦在岁底者。然此时去秦氏死期已过五七、派时令亦入新年中二月光景矣，而昭儿回来犹云年底可赶回，犹要大毛衣服云云，何不顾前後如此？)</p>
<p class="a">　　元妃生於甲申年，书有明文，至省亲时，实系二十九岁，宝玉是年十五岁。当宝玉三四岁时，元妃已十七八岁，故能教幼弟之书，想此时尚未入选为女史也。後元妃於甲寅年薨，系年三十一岁，今书中作元妃死时四十四岁，殊不合。</p>
<p class="a">　　三十二回为壬子，袭人时十七岁，其与湘云十年前同住西边暖阁上，晚上你同我说那话儿，那会子不害臊，这会子怎么又臊了，按十年前袭人与湘云不过七岁上下，如何便解说此等言语？</p>
<p class="a">　　三十九回时，太君年已七十八岁，其问刘老老年则云七十五，而太君云比我大好几岁，还这么硬朗，於理甚谬。或改刘老老年为八十二，方合。</p>
<p class="a">　　四十五回黛玉云我今年十五岁，当作十四岁为是。</p>
<p class="a">　　三十六回云明儿是薛姨妈生曰，时盖壬子年夏末秋初也，至第五十七回亦云目今是薛姨妈生旧，时癸丑年春二月间也，岂一人有春秋两生曰耶？至贾母生曰巳详叙八月初三曰一段事，今六十一回探春云过了灯节是老太太生曰，则又何也！</p>
<p class="a">　　六十九回云秋桐十七岁，又云属兔，大误。是年癸丑，则十七岁当是丁酉生，属鸡。</p>
<p class="a">　　七十回送尤二姐丧，有王姓夫妇，不知何人。</p>
<p class="a">　　八十五回系甲寅秋间事，为黛玉作生曰，据前害云黛玉二月十二曰，与袭人同曰生，而此处生曰忽又在秋间矣。</p>
<p class="a">　　九十二回云十一月初一曰作肖寒会，至九十三回则记云十月中，时令颠倒。</p>
<p class="a">　　元妃之薨，辨其为三十一岁，而以四十四岁为误者，一则年近四十，安能复蒙宠进，一则王夫人是年为五十三岁，岂王夫人八岁便能生妃耶？】</p>
<p class="a">　　张新之：红楼梦读法</p>
<p class="a">　　【《石头记》一书，不惟脍炙人口，亦且镌刻人心，移易性情，较《金瓶梅》尤造孽，以读但知正面，而不知反面也。间有巨眼能见知矣，而又以恍惚迷离，旋得旋失，仍难脱累。得闲人批评，使作者正意，书中反面，一齐涌现，夫然后闻〈之〉（者）足戒，言者无罪，岂不大妙？</p>
<p class="a">　　《石头记》乃演性理之书，祖《大学》而宗《中庸》，故借宝玉说“明明德之外无书”，又曰“不过《大学》、《中庸》”。</p>
<p class="a">　　是书大意阐发《学》、《庸》，以《周易》演消长，以《国风》正贞淫，以《春秋》示予夺，《礼经》、《乐记》融会其中。　　《周易》、《学》、《庸》是正传，《石头记》窃众书而敷衍之是奇传，故云：“倩谁记去作奇传。”</p>
<p class="a">　　致堂胡氏曰：“孔子作《春秋》，常事不书，惟败常反理，乃书于策，以训后世，使正其心术，复常循理，交适于治而已。”是书实窃此意。</p>
<p class="a">　　“世事洞明皆学问，人情练达即文章。”是此书到处警省处。故其铺叙人情世事，如燃犀烛，较诸小说，后来居上。</p>
<p class="a">　　《石头记》一百二十回，一言以蔽之，左氏曰：“讥失教也。”</p>
<p class="a">　　《易》曰：“臣弑其君，子弑其父，非一朝一夕之故，其所由来者渐矣，故谨[覆]（履）霜之戒。”一部《石头》，记一“渐”字。</p>
<p class="a">　　《鹤林玉露》云：“《庄子》之书以无为有，《战国策》之文以曲作直，东坡平生熟此二书，为文惟意所到，俊辨痛快，无复滞碍。”我欲以此语转赠《石头记》。</p>
<p class="a">　　是书叙事，取法《战国策》、《史记》、三苏文处居多。</p>
<p class="a">　　《石头记》脱胎在《西游记》，借径在《金瓶梅》，摄神在《水浒传》。</p>
<p class="a">　　《石头记》是暗《金瓶梅》，故曰“意淫”。《金瓶梅》有苦孝说，因明以孝字结；《石头记》则暗以孝字结。至其隐痛，较作《金瓶梅》者尤深。</p>
<p class="a">　　《金瓶梅》演冷热，此书亦演冷热；《金瓶梅》演财色，此书亦演财色。</p>
<p class="a">　　今曰小说，闲人止取其二：一《聊斋志异》，一《石头记》。《聊斋》以简见长，《石头》以烦见长。《聊斋》是散段，百学之或可肖其一；《石头》是整段，则无从学步。千百年后，人或有能学之者，然已为千百年后人之书，非今曰之《石头记》矣。或两不相掩，未可知，而在此书自足千古。故闲人特为着佛头粪。其他续而又续及种种效颦部头，一概不敢闻教。</p>
<p class="a">　　《红楼梦》乃此书正名，而开[手]（首）空空道人“因空见色”一段文中有《石头记》、《情僧录》、《风月宝鉴》、《金陵十二钗》诸名目而绝无《红楼梦》三字。即此便是舍形取影，乃作者大主意。故凡写书中人，都从影处着笔。</p>
<p class="a">　　《红楼梦》三字出于第五回，实即十二钗之曲名，是《十二钗》为梦之目，《情僧录》情字为梦之纲。故闲人于前十二回分作三大段．第一段结《石头记》，第二段结《红楼梦》，第三段结《风月宝鉴》，而《情僧录》、《十二钗》一纲一目，在其中矣。</p>
<p class="a">　　百二十回大书，若观海然，茫无畔岸矣，而要自有段落可寻。或四回为一段，或三回为一段，至一二回为一段，无不界划分明，囫囵吞枣者不得也。闲人为指出之，省却阅者多少心目。</p>
<p class="a">　　宝玉有名无字，乃令人在无字处追寻，所谓喜怒哀乐未发之前，又先天本来无字也。</p>
<p class="a">　　是书钗、黛为比肩，袭人、晴雯乃二人影子也。凡写宝玉同黛玉事迹，接写者必是宝钗；写宝玉．同宝钗事迹，接写者必是黛玉。否则用袭人代钗，用晴雯代黛。间有接以他人者，而仍不脱本处。乃是一丝不走，牢不可破，通体大章法。</p>
<p class="a">　　写黛玉处处口舌伤人，是极不善处世、极不自爱之一人，致蹈杀机竟不觉；写宝钗处处以财帛笼络人，是极有城府、极圆熟之一人，究竟亦是枉了。这两种人，都做不得。</p>
<p class="a">　　或问：“是书姻缘，何必内木石而外金玉　　”答曰：“玉石演人心也。心宜向善，不宜向恶。故《易》道贵阳而贱阴，圣人抑阴而扶阳。木行东方主春生，金行西方主秋杀。林生于海，海处东南，阳也；金生于薛，薛犹云雪，锢冷积寒?阴也。此为林为薛，为木为金之所由取义也。</p>
<p class="a">　　此书凡演姻缘离合，其人如尤二；尤三、夏金桂等，不可枚举，而无非演宝、黛、钗。凡演天人定胜，其人如王道、王医、包勇、傻大姐等，不可枚举，而无非演刘老老。换汤不换药，如此而已。解如此观，势如破竹。</p>
<p class="a">　　书中诗词，各有隐意，若谜语然。口说这里，眼看那里。其优劣郡是各随本人按头制帽，故不揣摩大家高唱。不比他小说，先有几首诗，然后以人硬嵌上的。</p>
<p class="a">　　是书名姓，无大无小，无巨无细，皆有寓意。甄士隐、贾雨村自揭出矣，其馀则令读者自得。有正用，有反用。有庄言，有戏言。有照应全部，有隐括本回。有即此一事，而信手拈来。从无随口杂凑者。可谓妙手灵心，指麾如意。</p>
<p class="a">　　书中大致凡歇落处，每用吃饭，人或以为笑柄，不知大道存焉。</p>
<p class="a">　　宝玉乃演人心，《大学》正心必先诚意。意，脾土也；吃饭，实脾土也：实脾土，诚意也。问世人解得吃饭否</p>
<p class="a">　　书中多用俗谚巧话，皆道地北语京语，不杂他处方言。有过僻者，间为解释。</p>
<p class="a">　　是书又总分三大支：自第六回初试云雨情，至三十六回梦兆绛云轩为第一支，以刘老老为主宰，以元春副之，以秦钟受之，以北静王证之。自四十回三宣牙牌令，至六十九回吞生金自逝为第二支，以鸳鸯为主宰，以薛宝琴副之，以尤二姐受之，以尤三姐证之。自七十一回无意遇鸳鸯，至一百十三回凤姐托村妪为第三支，以刘老老鸳鸯合为主宰，以傻大姐副之，以夏金桂受之，以包勇证之。是又通身大结构。</p>
<p class="a">　　一部《石头记》，计百二十回，洒洒洋洋，可谓繁矣，而无一句闲文，一部石头评，计三十万字，琐琐碎碎，可谓繁矣，而尚有千百剩义。是望善读者，触类旁通，以会所未逮尔。</p>
<p class="a">　　有谓此书止八十回，其馀四十回，乃出另手，吾不能知。但观其通体结构，如常山蛇首尾相应，安根伏线，有牵一发全身动之妙，且词句笔气，前后全无差别。则所增之四十回，从中后增人耶?抑参差夹杂增人耶?觉其难有甚于作书百倍者。虽重以父兄命，万全赏，使闲人增半回不能也。何以耳以目，随声附和者之多？</p>
<p class="a">　　闲人幼读《石头记》，见写一刘老老以为插科打诨，如戏中之丑脚，使全书不寂寞设也。继思作者既设科诨，则当时与燕笑，乃百二十回书中，仅记其六至荣府，末后三至乃足完前三至，则佃谓之三至也可，又若甚省而珍之者。而且第三至在丧乱中，更无所用科诨，因而疑。再详读《留馀庆》曲文，乃见其为救巧姐，重收怜贫之报也，似得之矣。但书方第六回，要紧人物，未见者甚多，且于宝玉初试云雨之次，恰该放口谈情，而乃重顿特提，必在此人，又源源本本，叙亲叙族，历及数代，因而疑转甚。于是分看合看，一字一句，细细玩味，及三年，乃得之，曰：“是《易》道也，是全书无非《易》道也尸张新之《石头记》批评，实始于此。试指出之；刘老老一纯坤也，老阴生少阳，故终救巧姐。巧（姐）生于七月七曰，七，少阳之数也。然阴不遽阴，从一阴始。一阴起于下，在卦为媚三。以宝玉纯阳之体，而初试云雨，则进初爻一阴而为姤矣，故紧接曰“刘老老一进荣国府”。一阴既进，驯至于剥三，则老老之象已成，特馀一阳在上而已。剥，九月之卦也，交十月即为坤嚣，故其来为秋末冬初，乃大往小来至极之时，故人手寻头绪曰“小小一个人家”、“小小之家姓王”、“小小京官”，“小小”字凡三见，计六“小”宇，悉有妙义。乾三连即王字之三横，加一直破之，则断而成坤。其断自下而上，初爻断为巽三，巽为长女，故为母居女家。二爻断为艮三，艮为狗，故婿名狗儿。三爻断为坤三：，坤，臣道也，故做官与王姓联宗，则因重之为六画之坤：：。自媚三而逐二，而否嚣，而观羹，而剥嚣，而坤嚣，悉自小小而进，其势甚利，不可制止，故联宗为势利，而荣府正当盛时，其极尚远，故为远族。狗儿之祖，但曰姓王，但曰本地人氏，而无名。本地人氏，坤为地也，地道无成而代有终，故不名，而名其子为成，亦相继身故也。狗儿一艮，王成亦即艮，艮东北之卦，万物之所成终而所成始，故曰成。东北为春冬之交，故生子名板儿，板文木反，水令退木令反矣。又生一女名青儿，青乃木之色，由北生东，是即老阴生少阳也。艮在五行为土，故以务农为业。老寡妇无子息，阴不生也，久经世代者，贞元运会，万古如斯，而圣人作《易》，扶阳抑阴及至无可如何，而此生生不息之真种，必谨谨保留之，是则所谓刘老老也。刘，留也，奈何世人身心性命之际，独不理会一刘老老，而且为王熙凤之所笑？悲夫！</p>
<p class="a">　　书中借《易》象演义者，元、迎、探、惜为最显，而又最晦，元春为泰，正月之卦，故行大。迎春为大壮，二月之卦，故行二。探春为夹望，三月之卦，故行三。惜春为乾，四月之卦，故行四。然悉女体，阳皆为阴。则元春泰转为否，迎春大壮转为观，探春央转为剥，惜春乾转为坤，乃书中大消息也，历评在各人本传。</p>
<p class="a">　　凡说部皆用○、△、、、△、一以分眉目，此可不必。缘其精义佳文奥旨经评出，无烦更为抉摘，故本文但加单圈，评注但加单点，以界句读而已。</p>
<p class="a">　　是书因西府而生东府，为珍所居，实为写一造釁开端之秦氏也。今改东府曰赢国府，亦正与秦氏恰合，嬴，秦姓也。改贾二舍名曰瑓，与其本音同，解亦同。</p>
<p class="a">　　原刻绣像二十四幅，具合书意。其题辞则惟第一幅之石头及结末之僧道，曙合书旨，《石头》演一心，僧道演《易》理也；余则悉从书面著笔，隐隐在若即若离、有意无意之间，皆出作者原手。今改原刻加语为大板，其绣像画幅题词则照原本摹绘，以存其旧也。其有坊刻另本，绣像仅十五幅，有像无景，阙贾氏宗祠、太君、贾政王夫人、宝琴、纹绮岫烟、尤三姐、菱袭、睛雯、女乐九页，其於书中情节则大谬。】 （《妙复轩评石头记》抄本卷首）</p>
<p class="a">　　哈斯宝：新译红楼梦读法</p>
<p class="a">　　【《红楼梦》一书的撰著，是因忠臣义士身受仁主恩泽，唯遇奸逆挡道，谗佞夺位，上不能事主尽忠，下不能济民行义，无奈之余写下这部书来泄恨书愤的。何以这样说？书中写出补天不成的顽石，痴情不得遂愿的黛玉，便是比喻作者自己的：我虽未能仕君，终不应象庶民一样声消迹匿，总会有知音的仁人君子，——于是有自悲自愧的顽石由仙人引至人间出世。你们虽然蒙蔽人主，使我坎坷不遇，但皇恩于我深厚，我至死矢不易志，——于是有黛玉怀着不移如一的深情死去。这一部书的真正关键就在于此。第一回里说书中写的是“亲见亲闻的这几个女子”，不过是指松说柏的手法，并非其实。仁人君子应当品味他“我堂堂须眉”，“背父兄教育之恩，负师友规训之德”这些话，切勿为他移花接木的手段瞒过了。这些不必我来絮叨，明哲之士留心读下去，自会明白。</p>
<p class="a">　　读此书，若探求文章的神灵微妙，使愈读愈得味，愈是入神，若追求热闹骚噪，便愈读愈乏味，愈是生厌。寻求热闹故事的人自不愿看我译的书，我也压根儿不愿那种人读我译的书。圣叹先生批《西厢记》，说“发愿只与后世锦绣才子共读，曾不许贩夫皂隶也来读。”我则不然。我批的这部书，即使牧人农夫读也不妨。他如果读而不解，自会厌倦。这部书里，凡是寓意深邃、原有来由的话，我都傍加了圈，中等的佳处，傍加了点；歹人秘语，则划线标识。看官由此入门，便会步入深处。此书中，从一诗一词到谜语戏言都有深意微旨，读时不察，含糊滑过，就可惜了。</p>
<p class="a">　　读了小可为每回所写的批评，如有不符事理之处，就请提笔郢正。</p>
<p class="a">　　抄录窥自太虚幻境的十二钗正册，拟绘肖象，谨供看官鉴阅。】</p>
<p class="a">　　徐凤仪：《红楼梦》偶得</p>
<p class="a">　　第一回雨村对士隐，自称晚生，一百二回重逢，则称学生，势利如此。</p>
<p class="a">　　第二回子兴无意演说，雨村默识于心，遂为进京攀附之机。九十二回冯紫英询问贾政，口中始详露耳。雨村答子兴云：“荣国一支，却是同谱”，为冒宗拉拢伏线。盖此一回乃为雨村起复后一紧要关键也。</p>
<p class="a">　　第二回冷子兴云：“贾赦有二子，次名琏。”贾府中并称琏二爷，则当居次。而书中从未带及贾琏之兄，何耶？</p>
<p class="a">　　第五回警幻如今后数语，譬如传邪教者接受之时，必有不许犯淫欲之戒，孰又戒欤？</p>
<p class="a">　　第五回可卿答老媳云“他能多大了”云云，岂有与乃弟同年之人，就不忌讳？此中暧昧，作者不待明言。</p>
<p class="a">　　第六回袭人初试是正面，上回之可卿乃是反面。此书妙文全在反面。然假梦幻犹是正面，如珍、蓉、蔷等种种暧昧，始是反面。</p>
<p class="a">　　第七回焦大骂中“连贾珍都说出来”七字，足褫可卿之魄。所以绘其缢死之由，一百十一回鸳鸯云：“他什么又上吊呢!”词中亦有“画梁春尽”之句。阅者勿被瞒过。</p>
<p class="a">　　第七回焦大一骂之后，不复闻再闹事，想凤姐车上嘱咐之言，蓉必默会，次日即调派至闲静处矣。故直至一百五回始一出面也。</p>
<p class="a">　　第八回宝玉酒醉回房，因茶欲撵李嬷。但十九回李嬷云：“为茶撵了茜雪。”何以前后互异？此后即不提及茜雪，似茜雪已被撵矣。但如何归罪茜雪？何人作主撵出？宝玉何故忍心不为挽回？作者曾未之及。</p>
<p class="a">　　第十回贾敬生日，逗出尤老娘；十三回秦氏之丧，逗出尤氏姊妹。</p>
<p class="a">　　十三回秦氏之丧，贾珍锐意穷奢极欲。然作者欲借此以写凤姐之才，当富足之时，人皆趋利，颐指气使，固所乐从；若一百十一回贾母之丧，邢夫人吝财，且故掣其肘，呼应不灵，非其因运败而才短也？</p>
<p class="a">　　据十三回秦氏之丧，写尤氏眷属姊妹都来了，贾琏何未之见，至六十四回，始见而垂涎耶？</p>
<p class="a">　　据十五回水月庵即馒头庵，九十三回平儿答凤姐之言，似判为二。</p>
<p class="a">　　十七回女戏子住梨香院，止派旧学歌唱老[岖]照管，五十八回分拨芳官等时，添出许多干妈，似失照应。</p>
<p class="a">　　十九回省亲事甫毕，接写贾珍邀宝玉听戏看灯，隔日未久，湘云即来荣府。但湘云乃贾母素爱之人，省亲大典，何不接伊来府？若谓来在府中，何不与外亲之钗、黛，一同带见赋诗，而使之向隅？且元春又与之姊妹行，何竟不询及？</p>
<p class="a">　　十九回袭人规劝宝玉，确是良言，惜其后嫁琪官。此时似属笼络，然余不以人废言。</p>
<p class="a">　　十四回薛蟠曾为秦钟闹醋，在宝钗暗想之中补出。</p>
<p class="a">　　三十四回王夫人既知袭人之言有理，宝玉棒疮痊好，仍未搬移，何其溺爱？</p>
<p class="a">　　四十四回风姐、贾琏打骂平儿，写平儿受如许委屈，乃为宝玉让平儿到怡红院，得以亲近之地步四十五回婆子们聚赌，为后文奸盗诸事作引。</p>
<p class="a">　　四十八回贾琏挨打，在平儿口中叙出，虽带写雨村为人，乃为一百五回文章伏脉。</p>
<p class="a">　　五十一回《怀古诗灯谜》，《赤壁》猜盂兰会所焚之法船，交趾似隐喇叭，《钟山》似隐傀儡，《淮阴》似隐马桶，《广陵》似隐柳木牙签，《青冢》似隐墨斗，&lt;梅花观》似隐纨扇。</p>
<p class="a">　　六十二回宝玉生日，未见李纹、李绮在座，似不在贾府中则可，而七十一回贾母八旬寿辰，纹、绮已来，何故未得随众庆祝？七十回碧月虽有明年回去之言，岂斯时已回去耶？但九十四回消寒会，又有纹、绮二人，前后殊失照应。</p>
<p class="a">　　东府墙茨之讥，向止暗写，至六十三回贾蓉与母姨狂谑，丑态毕露。其丫头之骂，贾蓉之答，又将贾琏丑事说明。</p>
<p class="a">　　六十四回写尤二姐收表记，暇豫之至，询是惯家。</p>
<p class="a">　　六十五回贾赦遣贾琏往平安州说事，乃为后文参劾伏脉，亦为凤姐得乘贾琏外出，赚尤二姐入府张本。</p>
<p class="a">　　六十六回“东府只有两个石狮子干净”，虽湘莲信口之言，然在宝玉前而不及西府，尚容情也。</p>
<p class="a">　　七十八回林四娘，《聊斋志异》集中，某观察所遇恒藩姬妾林四娘，便是姽婳将军小传。</p>
<p class="a">　　黛玉处尚有春纤一婢，九十七回黛玉临终时，不知何往，又叫去雪雁，只剩一紫鹃耶？</p>
<p class="a">　　九十九回贾母谓凤姐提防黛玉，为一百一回见鬼作引。</p>
<p class="a">　　九十九回贾政身任监司，不谙吏治，任凭李十搬弄，其邸抄皆未寓目，仅于官厅候传翻阅废纸，始睹薛蟠翻案塘抄，其惶遽之状，历历如绘，尤为可晒。</p>
<p class="a">　　一百五回番役及内外衙门皂快捕人搜赃，与盗奚异？焦大云：“只有我们捆人的，那里倒叫人捆起来？”天理循环，亦不可不知也。</p>
<p class="a">　　强占民妻为妾，及尤三姐自刎，未经报官，厥咎在琏。一百五回乃移罪于珍，奇甚！</p>
<p class="a">　　一百七回贾政素性昏聩，近因被参，心胆俱裂，陡闻包勇闹事，焉得不生惊惧，不即驱逐，尚令守园，盗发得其救护，亦忠厚御下之报。</p>
<p class="a">　　一百十四回岫烟出嫁，虽于宝钗口中补出，不知在何处上轿。一百八回贾母向湘云言：“你邢妹妹在大太太那边很苦”，似仍依于邢夫人处。何以许久绝不写及岫烟，似已离却荣府。但此回宝钗说及薛蝌娶亲，是在贾母丧事之时，府中俱皆穿孝，岂能聘嫁岫烟？</p>
<p class="a">　　一百十七回已写薛家搬出，一百二十回薛蟠回家，诣荣府拜谢，写薛姨妈、宝钗也过来了，似仍住贾府房屋之词。</p>
<p class="a">　　一百十七回贾琏临行，言及巧姐，王夫人云：“孩子也大了，倘或你父亲有个一差二错，又耽搁住了”等语，似巧姐年将及笄矣。但一百一回尚须奶子拍哄始睡，凤姐又命平儿抱过来，似在被袱。曾儿何时，倏忽若此长成耶？又书内凡写巧姐，总是奶子抱着，惟九十二回、一百五回虽不抱着，尚写雏幼似[鬓召]年耳。】</p>
<p class="a">　　（周春《阅红楼梦随笔》附录）</p>
<p class="a">　　诸联：明斋主人总评</p>
<p class="a">　　【《石头记》一书，脍炙人口，而阅者各有所得。或爱其繁华富丽；或爱其缠绵悱恻；或爱其描写口吻一一逼肖；或爱随时随地各有景象；或谓其一肚牢骚；或谓其盛衰循环，提矇觉聩；或谓因色悟空，回头见道；或谓章法句法，本诸盲左腐迁：亦见浅见深，随人所近耳。</p>
<p class="a">　　书中无一正笔，无一呆笔，无一复笔，无一闲笔，皆在旁面、反面、前面、后面渲染出来。中有点缀，有剪裁，有安放。或后回之事先为提掣，或前回之事闲中补点。笔臻灵妙，使人莫测。总须领其笔外之深情，言时之景状。</p>
<p class="a">　　作者无所不知，上自诗词文赋、琴理画趣，下至医卜星象、弹棋唱曲、叶戏陆博诸杂技，言来悉中肯綮。想八斗之才又被曹家独得。</p>
<p class="a">　　全部一百二十回书，吾以三字概之：曰新、曰真、曰文。</p>
<p class="a">　　名姓各有所取义：贾与甄，夫人知之矣。若贾母之姓史，则作者以野史自命也。他如秦之为情，邢之为淫，尤之为尤物，薛之为雪，王之为忘，林之为灵，政之为正，琏之为恋，环之为顽，瑞之为瘁，湘莲之为相怜，赦则言其获罪也，钗则言其差也，黛则言其代也，纨则言其完节也，晴雯言其情文相生也，袭则言其充美也，鸳鸯言其不得双飞也，司棋言其厮奇也；莺为出谷，言其得随宝钗也；香菱不在园中，言与香为邻也；岫烟同于就烟，言其无也；凤姐欲壑难盈，故以丰之为辅，平为之概；颦卿善哭，故婢为啼血之鹃，雪中之雁。其余亦必有所取，特粗心人未曾觉悟耳。</p>
<p class="a">　　书本脱胎于《金瓶梅》，而亵慢之词，淘汰至尽。中间写情写景，无些黠牙后慧。非特青出于蓝，直是蝉蜕于秽。</p>
<p class="a">　　凡值宝黛相逢之际，其万种柔肠，千端苦绪，一一剖心呕血以出之。细等缕尘，明如通犀。若云空中楼阁，吾不信也。即云为人记事，吾亦不信也。</p>
<p class="a">　　公子之名，上一字与薛家同，下一字与林家同，自己日趋于下，父母必欲其向上，洎乎飘然远去，则又不上不下。</p>
<p class="a">　　所引俗语，一经运用，罔不入妙。胸中自有轳（金旁）锤。</p>
<p class="a">　　宝玉与黛玉，木石缘也。其于宝钗，金玉缘也。木石之与金玉，岂可同日语哉！</p>
<p class="a">　　人怜黛玉一朝奄忽，万古尘埃，谷则异室，死不同穴，此恨绵绵无绝。予谓宝钗更可怜，才成连理，便守空房，良人一去，绝无眷顾，反不若齎恨以终，令人凭吊于无穷也。要之均属红颜薄命耳。</p>
<p class="a">　　或指此书为导淫之书，吾以为戒淫之书。盖食色天性，谁则无情？见夫钗、黛诸人，西眉南脸，连袂花前月底，始是莺愁燕侣，彼村妇巷女之憨情妖态，直可粪土视之，庶几忏悔了窃玉偷香胆。</p>
<p class="a">　　凡稗官小说，于人之名字、居处、年岁、履历，无不凿凿记出，其究归于子虚乌有。是书半属含糊，以彼实之皆虚，知此虚者之必实。</p>
<p class="a">　　自古言情者，无过《西厢》。然《西厢》只两人事，组织欢愁，摛词易工。若《石头记》则人甚多，事甚杂，乃以家常之说话，抒各种之性情，俾雅俗共赏，较《西厢》为更胜。</p>
<p class="a">　　白门篇六朝佳丽地，系雪芹先生旧游处，而全无一二点染，知非金陵之事。且凤姐临终时，声声要到金陵去，宝玉谓他去做甚；又于二十五回云跳神，五十七回云鼓楼西，八十三回云胡同，八十七回云南边北边。明辨以晰，益知非金陵之事。</p>
<p class="a">　　总核书中人数，除无姓名及古人不算外，共男子二百三十二人，女子一百八十九人，亦云夥矣。</p>
<p class="a">　　园中诸女，皆有如花之貌，即以花论：黛玉如兰，宝钗如牡丹，李纨如古梅，熙凤如海棠，湘云如水仙，迎春如梨，探春如杏，惜春如菊，岫烟如荷，宝琴如芍药，李纹、李绮如素馨，可卿如含笑，巧姐如荼蘼，妙玉如苍卜，平儿如桂，香菱如玉兰，鸳鸯如凌霄，紫鹃如蜡梅，莺儿如山茶，晴雯如芙蓉，袭人如桃花，尤二姐如杨花，三姐如刺桐梅。而如蝴蝶之栩栩然游于其中者，则怡红公子也。</p>
<p class="a">　　昔贤诏人读有用书，然有用无用，不在乎书，在读之者。此书传儿女闺房琐事，最为无用，而中寓作文之法，状难显之情，正有无穷妙义。不探索其精微，而概曰无用，是人之无用，非书之无用。</p>
<p class="a">　　头脑冬烘辈斥为小说不足观，可勿与论矣。若见而信以为有者，其人必拘；见而决其为无者，其人必无情；大约在可信可疑、若有若无间，斯为善读者。</p>
<p class="a">　　人至于死，无不一矣。如可卿之死也，使人思；金钏之死也，使人惜；晴雯之死也，使人惨；尤三姐之死也，使人愤；二姐之死也，使人恨；司棋之死也，使人骇；黛玉之死也，使人伤；金桂之死也，使人爽；迎春之死也，使人恼；贾母之死也，使人羡；鸳鸯之死也，使人敬；赵姨娘之死也，使人快；凤姐之死也，使人叹；妙玉之死也，使人疑；竟无一人同者。非死者之不同，乃生者之笔不同也。　　　　昔仲春之夕，与友会饮晦香居，酒既啉，各述生平奇梦。一客曰：“吾曾梦历天庭，手挪星斗，云霞拂衫袖，下视城郭，蠕蠕欲动。”一曰：“吾梦为僧，结庐深山顶，觉尔时万缘惧寂。”一曰；“吾梦得窖银数百万，遂治园亭，蓄姬媵，食必珍，出必车马，座上客满，誉声盈耳，若固有之矣。”一曰：“吾梦与灵[均]（俱）谈，维时兰蕙百晦，香沁心腑，徐叩《天问》、《招魂》诸篇意义，笑而不答。”一曰：“吾梦涉海，汪洋万顷，四顾无人，不知身之所如。”一曰：“吾梦锦标簪花以归。”一曰：“吾梦诸儿成立，侍养无缺。”一曰：“吾梦杀贼，振臂大呼，群丑悉窜。盗魁倔强，引刀斩之，髑髅滚地，血溅衣履。”一曰：“吾梦至地狱，见断手缺足者，现诸苦恼状。”一曰：“吾梦为丐，饥肠作鸣，沿门叫呼，讫无一应。”余时不语。客诘之，余曰：“备闻诸梦，幻也，壮也，清也，妖也，噩也。诸公之梦，皆吾之梦。吾多梦，吾亦无梦。且与诸公同读《石头记》一梦。”</p>
<p class="a">　　余自叹年来死灰槁本，己超一切非非想，只镜奁间尚恨恨不能去。适来无事，雨窗展此，唯恐擅失，窃谓当煮苦茗读之，爇名香读之，於好花前读之，空山中读之，清风明月下读之，继《南华》、《离骚》读之，伴《涅盘》、《维摩》读之。天下不少慧眼人，其以予言为然乎，否乎？</p>
<p class="a">　　袁子才诗话谓纪随园事，言难徵信，无厘毫似处。不过珍爱倍至，而硬拉之，弗顾旁人齿冷矣。</p>
<p class="a">　　二知道人说梦曰：宝玉如主司，金钗十二为应试诸生。迎春、探春、惜春似回避不入闱者；湘云、李纹、李绮似不屑作第二想，竟不入闱者；岫烟、宝琴业已许人，似隔省游学生，例不入闱者；紫鹃、莺儿似已列副车，临榜抽出者；宝钗似顶冒而侥幸中式者；袭人似以关节中副车者；其余诸婢，似录遗无名，欲观光而不能者。吾谓黛玉似因夺元而被摈者，可卿似进场后毙於号台者，妙玉、鸳鸯似弗工时艺不及入闱者，金钏、晴雯似犯规致黜者；平儿、香菱似佐杂职不许入闱者，五儿似缴白卷者，小红似不得终场者，芳官、四儿似未入泮不敢入场者。他若李纨、尤氏、凤姐诸人，皆纷纷送考者耳。</p>
<p class="a">　　又云：贾赦色中之厉鬼，贾珍色中之灵甩，贾琏色中之饿鬼，宝玉色中之精细鬼，贾环色中之偷生鬼，贾蓉色中之刁钻鬼，贾瑞色中之馋痨鬼，薛蟠色中之冒失鬼。吾谓秦钟色中之倒运鬼，湘莲色中之强鬼，贾蔷色中之倒塌鬼，焙茗色中之小鬼。</p>
<p class="a">　　贾媪生二子一女，赦之出也爱其媳，政之出也爱其子，敏之出也爱其女：其为爱也公而溥。</p>
<p class="a">　　小说家结构，大抵由悲而欢，由离而合。是书则由欢而悲，由合而离，遂觉壁垒一新。】</p>
<p class="a">　　洪秋蕃：红楼梦抉隐总评</p>
<p class="a">　　【言情之书盈签满架，《红楼》独得其正，盖出乎节义也；纪事之书盈签满架，《红楼》独矫其常，盖一於含蓄也。宝玉元配本属黛玉，宝钗起而谋夺之，贾母遂背黛而娶钗，於是黛玉守节死矣，宝玉不忍黛玉守节死，亦守义而亡。卒之守节义者得会合於天仙福地，肆谋夺者长嫠泣於怨雨凄风，而且家道日见陵夷，祸患因而叠至。贾母一事乖谬，百戾随之，以全福全寿之人，卒不得全受以归，《书》所谓从逆凶者非欤?然韬其意於字裏行间，不使读者一眼窥破，遂成天下古今有一无二之书。仆自束发受书以来，即读《红楼》，即有心得，辙叹天下传奇小说有此一副异样笔墨，然自少至壮足迹半天下，抵掌谈《红楼》迄无意见相合者，且有抵牾而加姗笑者。乃舍斯人而求诸书肆，凡批本及传赞图咏，悉取览焉。甫数行，即与意迕，窃自讶鄙见果有偏耶?抑斯人之目光不炯耶？因再取全传潜玩之，审乎所见不谬，途随笔而记之。嗣以一行作吏，此事遂废，束置高阁者三十年，罢官後，为小儿昌言迎养粤西之苍梧、富川等县暑，课孙暇，一无事事，爰将前所笔记增足而手录之，虽不足当大雅一粲，而作者惨淡经营之苦心或不致泯灭焉。呜呼！生平所读何书？不能羽翼圣经贤传，愿於传奇小说阐发其奥义，斯亦陋矣。虽然，贤者识大，不贤者识小，仆为世人所弃，其不贤甚矣，小者之识，不亦宜乎！</p>
<p class="a">　　《红楼梦》是天下古今有一无二之书，立意新，布局巧，词藻美，头绪清，起结奇，穿插妙，描暮肯，铺序工，见事真，言情挚，命名切，用笔周，妙处殆不可枚举，而且讥讽得诗人之厚，褒贬有史笔之严，言鬼不觉荒唐，赋物不见堆砌，无一语自相矛盾，无一事不中人情。他如拜年贺节，庆寿理丧，问卜延医，斗酒聚赌，失物见妖，遭火被盗，以及家常琐碎，儿女私情，靡不极人事之常而备纪之。至若琴棋书画，医卜星命，抉理甚精，覼举悉当，此又龙门所谓於学无所不窥者也，然特余事耳。莫妙於诗词联额，酒令灯谜，以及带叙旁文，点演戏曲，无不暗合正意，一笔双关。斯诚空前绝後，戛戛独造之书也，宜登四库，增富百城。</p>
<p class="a">　　《红楼》妙处不可枚举，尤妙者莫如立意之新。意淫二字，创千古经传稗史未有之奇，明明剑也而匣之，明明灯也而帷之，令观之者见匣不见剑，见帷不见灯，逼视之，乃知匣有剑，帷有灯，然笔下则但写匣与帷，更不示人以剑与灯，花样新翻，得未会有。风流之事如是，婚姻之事亦如是，纪叙之辞如是，臧否之辞亦如是。盖淫之一字匪惟色欲之称，举不善皆淫，如《书》之“福善祸淫”，“无即慆淫”，《左传》之“赏善刑淫”“岁在星纪而淫於玄枵”之类是也。又非但不美之称，其美处亦淫，如皇甫谧、刘峻皆号书淫，孟东野诗“寝淫乎汉氏”之类是也。意者，含而未申之谓也。故凡藏於中而不显著於外者，皆得谓之意淫。悔婚而不言悔，赖婚而不言赖，夺婚而不言夺，以及不善而称为善，不贤而称为贤，匣其剑而帷其灯，意淫之说也；订盟而不言订，守盟而不言守，践盟而不言践，以及善而类於不善，贤而类於不贤，示以匣与帷而不示以剑与灯，亦意淫之说也。此二字包罗一切，统括全篇，不专为宝玉定评。若专为宝玉定评，则宝玉岂仅意淫而已哉！欲读是书，请先於云水光中洗眼来。</p>
<p class="a">　　《红楼》妙处，又莫如布局之巧。写富不写极富，开卷便说宁、荣两府也都萧索，内囊已尽上来。写贵不写极贵，元春初选女史，继封才人，晋册贵妃；贾政初赏主事街，洊升员外郎中之职，外任亦只学使粮道而止；赦、珍袭职而已，贾琏捐纳同知而已。此为布局之巧。昔有二昼师艺名相埒，各画汉宫春晓图。其一聚精会神，工绘妃后，而於服役宫娥不无差等，有美中不足之撼；其一镂金错采，专画宫娥，而於後宫佳丽不着一人，但见锦帐低垂，珠帘委地，以取春晓之意。合两幅观之，人多珍视画宫娥者，谓袍袴宫人已极美丽，其擅椒房宠者当更何如，而其实只以上等笔墨画中等人材，遂使上等人材令人拟为无上上等，如孙武子以上驷敌中驷、中驷敌下驷之巧诀耳。《红楼》布局正与此同。俗手不然，写富贵必臻其极，及序其起居服食，陈设应酬，则有婆子村气，见笑大方，亦何弗取《红楼》读之而师之哉！</p>
<p class="a">　　《红楼》妙处，又莫如词藻之美。尖叉斗险，徵引搜奇，固已含英咀华，即辞令之妙，亦非他书所及。《红楼》妙处，又莫如头绪之清。一部廿一史从何处翻起，最是闷人。试观冷子兴演说荣国府，贾宝玉试才题匾额，遂将贾府诸人，大观园全境，逐一点出，不独使读者一目了然，即作者信笔写去，亦不致有颠倒错落之弊，创著述家第一妙诀。</p>
<p class="a">　　《红楼》妙处，又莫如起结之奇。开卷一叙，已将结局倒摄一百二十回之前，末後一结，更将本传结到数千百年之後，且他书皆後人传前人之事，或他人传本传之人《红楼》则为宝玉自撰，尤创古今未有之格。</p>
<p class="a">　　《红楼》妙处，又莫如穿插之妙。全传百余人，琐事百余件，其中穿插斗笋，如无缝天衣，组织之工，可与《三国演羡》并驾。</p>
<p class="a">　　《红楼》妙处，又莫如描摹之肖。性情各以其人殊，声吻若自其口出，至隐揭奸诈胸藏，曲绘媟亵情状，尤为传神阿堵。佛家谓菩萨现身说法，欲说何法，即现何身，作者其如菩萨乎！</p>
<p class="a">　　《红楼》妙处，又莫如铺序之工。挥写富贵之像易，欲无斧凿之痕难，《红楼》铺张扬厉，独免此弊。</p>
<p class="a">　　《红楼》妙处，又莫如见事之真。深人无浅语，以见事理真也。若见之不真，则下笔多隔靴搔痒之病。</p>
<p class="a">　　《红楼》序一人，序一事，无不深透膜裏，入木三分，总由见得真，斯言之切耳。</p>
<p class="a">　　《红楼》妙处，又莫如言情之挚。款款深深，世无其匹，是真能得个中三昧者。言情之书，汗牛充栋，要不能不推《红楼》独步。</p>
<p class="a">　　《红楼》妙处，又莫如命名之切。他书姓名皆随笔杂凑，间有一二；有意义者，非失之浅率，即不能周详，岂若《红楼》一姓一名皆具精意，惟囫囵读之，则不觉耳。兹胪举以质天下善读《红楼》之人：何为宝玉?宝黛玉也。谓惟黛玉是宝，非黛玉不娶也。曰神瑛，对顽石而言也。初则顽石，煅炼则成通灵，幻化而为神瑛，明其不顽也。何为黛玉？待宝玉也。谓惟宝玉是待，非宝玉不嫁也。曰颦儿，则以有效颦之人也。西施有效颦之人，而身价益高矣。其氏林，以其来自灵河岸，且谓有林下风，以才女目之，又如月明林下，以美人属之，尊之也。宝钗者何?宝差也。谓贾母、王夫人以宝钗为宝，识见差谬也，贬之也。薛雪也，有阴冷之象。林遇雪，则无欣欣向荣之兆，而有萧萧就萎之忧。然雪虽虐林，而有晴雯小照於林间，犹有和煦之景，晴雯去而林无生气矣，故晴雯为黛玉小照。袭人者，能袭人婚姻以与人者也。宝玉正配本属黛玉，袭人能袭取以予宝钗，并不明张旗鼓，如潜师夜袭者然，故曰袭人。然其所以故，则以宝钗行为与己相合，故为宝钗小照。至旧名珍珠，以在贾母处耳，及侍宝玉，珠已破而不圆，不成其为珠，故夺其名以予贾母後补之婢。太君，无信之人也。宝玉亲事，既许黛玉“复迁异於宝琴，既改宝钗，复游移於傅试之妹，婚可赖，盟可背，人而无信，莫此为甚！古无信史，故氏太君以史。政者，正也，所以正人之不正也。然必自率以正，而後能正人之不正。贾政内不能刑於妻妾，外不能驾驭豪奴，徒知严厉於其冢子，是谓道之以政，非率之以正也，故不曰正而曰政。又政，真也，谓贾政乃真有其人。与甄应嘉对勘，嘉假也，谓甄应嘉虽氏甄，应作假论。太虚幻境对联云：“假作真时真亦假”，盖指此。然皆统乎宝玉而言，谓贾宝玉乃真宝玉，甄宝玉乃假宝玉也。敬之文曰苟，谓贾敬上不能报国，下不能齐家，惟苟免於是非场而巳。赦者，有罪之辞，然贾赦之罪犹可赦，故後获谴亦遇赦。珍与殄相似，贾珍自取灭亡，有类乎殄。琏以连篇文，贾琏连类而及，稍次其兄。蓉小子庸劣不堪，环小子顽梗实甚。珠号夜光，故贾珠早世。兰香远袭，卜贾兰亢宗。王夫人不能主中馈之人，家务则仰赖於侄妇，婚姻则颠倒於妖鬟，但知听宵小之言，遂纷召乖戾之气，中藏无主，故去一点以氏王。邢夫人初具人形而已，处事则糊涂无见，待人则刻薄居心，於时为秋，於行为金，於声为商，於官为刑，故取声象形而氏邢。纨，扇也，李纨少寡，如秋扇之见捐。然有令德，能奉扬仁风，李花白如缟素，故氏李。熙，希也；凤，奉也，谓凤姐为人专以希意旨工趋奉也，他都无论。王夫人撺掇贾母悔黛玉之婚，改宝钗之聘，明知其不可而迎合以成之，故以希奉名其人。且尅扣盘剥，亦非主持家政之道，故亦氏王而为王夫人之侄女。元春得春气之先，占尽春光，故有椒房之贵。迎春如当春花木，迎其气则开，过其时则谢，其性类木，故又谓之木头。惜春，谓青灯古佛，辜负春光，故曰惜春。若探春则不然。有春则赏之，无春则探之，不肯虚掷春光，故其为人果敢有为，长得春气，非葳蕤自守者此，且明於事理，腹有阳秋，皆探讨之功也，故曰探春。尤氏，丛过之人。秦氏，可轻之人，去来无定者。湘上闲云，故湘云以名。其始与黛玉莫逆，後为宝钗交欢，遂与黛玉反眼若离，此不信乎朋友之人也，故亦如太君之姓。出岫之云，可为霖雨；出岫之烟，无足重轻。邢岫烟郊寒岛瘦，亦秋官之象，故亦如邢夫人之姓。宝琴，抱琴也。琴少知音，故与宝玉无缱惓；梅花三弄，是其所托，故以瓶梅题其艳，适梅终其身。水波散处为纹，余霞散处成绮，故李纹、李绮为大观园闲散之人。花当春则旺，当秋则零，秋芳之花，不能与群芳鬬艳，故傅秋芳不入大观园而向隅。然宝玉亲事，贾母亦为之游移，如荐卷之副本，故氏以傅，而为傅试之妹。周姨娘，其内吉之人；赵姨娘，如山魈之人。梧桐惊秋而叶落，秋桐来，肃杀至矣，故曰秋桐。巧姐，巧於遇者也，遇刘极巧，故曰巧姐。妙玉，妙於窃者也，窃玉极妙，故曰妙玉。尤二姐，尤物也；尤三姐，则有尤人之意矣。紫鹃，啼冷月之鸟也，托於林而过雪，尤有寒鸦之色，然有血性，故忠於事主而有赤心。鸳鸯，不独宿之鸟也，然不妄耦，故以名。莺儿，善为枝上唬以惊人梦醒之鸟，宝钗教令笼络宝玉，即游扬其主之美以唤醒梦梦之人，故曰莺儿，而氏以黄。或曰：黄金莺，黄金缨也，宝钗用以络玉，故名，亦通。平者，平其所不平也，如平斛之概。凤姐行事太过，赖平儿以平之，故平儿最贤。雪雁，宝钗藉以为赝者也，曾为薛氏赓婢，故曰雪雁。素云，与李纨而为素者也；侍书，则侍书而巳。司棋，人奇事奇，志节尤奇，青衣有此，斯亦奇矣，故曰司棋。高士之女，辱於青衣，属於俗子，其遇应怜，故曰英莲。中材之婢，偶因一顾，便作夫人，其实侥幸，故曰娇杏。金桂，精怪也，雪遇夏，未有不销亡者，故氏夏。蟾，有毒之物，薛蟠宝之，故曰宝蟾。薛蟠，谓蟠据贾家而不去也。薛蝌，谓蝌蚪虽能作字，而文理不属，然较误认庚黄之兄差胜矣。；秦锺，以情终也。秦业，秦孽也。代儒有猷迂之象。贾瑞真睡梦之人。王仁谓忘其为人。卜世仁是不是人。卜固修是不顾羞。邢德全，谓仅形貌生得全，而无人心。张友士，谓医道有足恃。胡君荣，谓胡姓真庸医。冯渊是逢寃。詹光是沾光。单聘仁是善骗人。王尔调谓调和作媒。程日兴谓能条陈家道日兴。焦大，焦躁之仆。</p>
<p class="a">　　包勇，抱勇之夫。柳，解舞之物，与宝玉相怜，故曰柳湘莲。函，受矢之物，为宝玉受矢，故曰玉函。又蒋，将也，将变函人为矢人，以射宝玉之人，故氏蒋。茗烟，盟湮也；焙茗，背盟也，谓宝黛婚媾之盟既湮没不彰，遂为贾母悔而背之，亦犹袭人旧名珍珠，谓宝黛婚姻之事如珍珠之圆，後为袭人袭而败之。非然者，珍珠、茗烟皆极俗字，後改袭人、焙茗亦无意义，何必多此一番笔墨乎?凡此种种，皆从甄士隐、贾雨村脱化出来。至王善保家及善姐，皆极不善之人，而以善称，则以反证大贤大德之宝钗，至善至贵之袭人，与全传命名之意不同。《红楼》一名一姓不苟如此。岂他书所能企及。</p>
<p class="a">　　《红楼》妙处，又莫如用笔之周。他书序事，顾此失彼，或挂一漏万。《红楼》无此弊，虽琐琐碎碎极不要紧之事，亦必细针密缕，周匝无遗。</p>
<p class="a">　　《红楼》妙处，又莫如讥讽得诗人之厚，褒贬有史笔之严。贾政不学无文，惟躭博弈，然状其为人，颇类迂拘之学究，严以教子，似承诗礼之名家，且携儿辈应酬，常赴诗坛文会，膺简命出使，居然视学衡文，固未尝诋其不文也。然而题联额於新园，吟髭捻断，拟破承为程式，只字无成，虽不诋其不文，终不予以能文也。贾母悔黛玉亲事，确背前盟，宝钗夺黛玉婚姻，实由篡取，就写贾母改定宝钗，若与黛玉无涉，叙宝钗得配宝玉，俨如金玉天成，固未尝明书其悔婚夺亲也。然而偷梁换柱，公论难逃，借雁藏莺，阴谋自著，虽不明书悔婚夺亲，不啻明书悔婚夺亲也。宝钗矫诈盗名，袭人奸淫肆妬，然序两人行事，竟如媲美贤媛，不独翳俗眼於一时，直欲盗盛名於千古，固未尝直揭其隐恶也。然而甘卑污以贡媚，一生之品行全隳，适优伶以贪欢，通体之奸淫毕露，虽不直揭其隐恶，不啻直揭其隐恶也。他如苟且之事，暖昧之行，诸如此类，笔不胜书，莫不含蓄其词如诗人之厚，而又激扬其语如史笔之严，然则《红楼》真枕经葄史之文哉！ 】</p>
<p class="a">　　（上海印书馆一九三四年重印本）</p>
<p class="a">　　红楼梦论赞</p>
<p class="a">　　涂瀛：读花人论赞</p>
<p class="a">　　【贾宝玉赞</p>
<p class="a">　　宝玉之情，人情也。为天地古今男女共有之情，为天地古今男女所不能尽之情。天地古今男女所不能尽之情，而适宝玉为林黛玉心中、目中、意中、念中、哭泣中、幽思梦魂中、生生死死中悱恻缠绵固结莫解之情，此为天地古今男女之至情。惟圣人为能尽情，惟宝玉为能尽情。负情者多，微宝玉，其谁与归孟子曰：“伯夷，圣之清者也。伊尹，圣之任者也。柳下惠，圣之和者也。”我故曰：宝玉，圣之情者也。</p>
<p class="a">　　此龙门得意之笔也，不图于小品中见之。（梅阁）</p>
<p class="a">　　林黛玉赞</p>
<p class="a">　　人而不为时辈所推，其人可知矣。林黛玉人品才情，为《石头记》最，物色有在矣。乃不得于姊妹，不得于舅母，并不得于外祖母，所谓曲高和寡者，是耶，非耶？语云：“木秀于林，风必摧之；堆出于岸，流必湍之；行高于人，众必非之。其势然也。”于是乎黛玉死矣。</p>
<p class="a">　　结句七字，无限感慨，无限深情，令古今天下才子佳人，英雄豪杰，一齐泪下，我欲哭矣。（梅阁）</p>
<p class="a">　　薛宝钗赞</p>
<p class="a">　　观人者，必于其微。宝钗静慎安详，从容大雅，望之如春。以凤姐之黠、黛玉之慧、湘云之豪迈、袭人之柔奸，皆在所容，其所蓄未可量也。然斩宝玉之痴，形忘忌器；促雪雁之配，情断故人。热面冷心，殆春行秋令者欤？至若规夫而甫听读书，谋侍而旋闻泼醋，所为大方家者，竟何如也宝玉观其微矣。</p>
<p class="a">　　微而婉，正而严从知古今人不曾放松一个。（梅阁）</p>
<p class="a">　　史湘云赞</p>
<p class="a">　　处林薛之间，而能以才品见长，可谓难矣。湘云出而颦儿失其辩，宝姐失其奸，非韵胜人，气爽人也。惟遭遇早厄，与黛玉共，不辰之撼亦同病相怜矣。而以佐袭人底宝玉，经济酸论，骇人听闻，不免堕于巢臼。然青丝拖于枕畔，白臂撩于床沿，梦态萧散，豪睡可人，至烧鹿大嚼，咽药酣眠，犹有千仞振衣，万里擢足之慨，豪也。不可以千古叹乎？</p>
<p class="a">　　英雄本色，名士风流，文之不可揜如此。（梅阁）</p>
<p class="a">　　贾探春赞</p>
<p class="a">　　可爱者不必可敬，可畏者不复可亲。非致之难，兼之实难也。探春品界林薛之间，才在凤平之后，欲出人头地，难矣！然秋实春华，即温且肃，玉节金和能润而坚，殆端庄杂以流丽，刚健含以婀娜者也。其光之吉与？其气之淑于？吾爱之旋复敬之，畏之亦复亲之！</p>
<p class="a">　　祥光缭绕， 瑞气氤氲，文中之牡丹也。（梅阁）</p>
<p class="a">　　薛宝琴赞</p>
<p class="a">　　薛宝琴为色相之花，可供可嗅、可画可簪，而卒不可得而种，以人间无此种也。何物小子梅，得而享诸！虽然，庐雪亭之雪非即薛宝琴之薛乎？栊翠庵之梅非即梅翰林之小子梅乎？则白雪红梅，天然配偶矣。惜乎园中姊妹脩不到此也。爰醒其意曰：“玉京仙子本无瑕，总为尘缘一念差，姊妹是谁脩得到，生时只许嫁梅花。”</p>
<p class="a">　　清微澹远。（梅阁）</p>
<p class="a">　　平儿赞</p>
<p class="a">　　求全人于《红楼梦》，其维平儿乎！平儿者，有色有才，而又有德者也。然以色与才德，而处于凤姐下，岂不危哉？乃人见其美，凤姐忘其美；人见其能，凤姐忘其能；人见其恩且惠，凤姐忘其恩且惠。夫凤姐固以色市、以才市而不欲人以德市者也，而相忘若是。凤姐之忘平儿与？抑平儿之能使凤姐忘也？呜呼！可以处忌主矣。</p>
<p class="a">　　汉之留侯，明之中山，差足以当之。真能一粒粟现大千世界者。（梅阁）</p>
<p class="a">　　鸳鸯赞</p>
<p class="a">　　司马子长有言：“死或重于泰山，或轻于鸿毛。”若是乎死之必得其所也。鸳鸯一婢耳，当赦老垂涎之日，已怀一致死之心，设使竟死，何莫非真气节。 然古今来以此自裁，卒湮没而不彰者，何敢胜道，彼鸳鸯何以称为？则泰山、鸿毛之辨也。死而有知，不当偕母入贾氏之祠乎！他年赦老来归，将何以为情也？</p>
<p class="a">　　史云：大家夫妇，未知死所。死有所固，但恐求之不得耳。若鸳鸯者，殆郑子产所谓“得其所哉，得其所哉”。（梅阁）</p>
<p class="a">　　紫鹃赞</p>
<p class="a">　　忠臣之事君也，不以羁旅引嫌；孝子之事亲也，不以螟蛉自外。紫鹃于黛玉，在臣为羁旅，在子为螟蛉，似乎宜于安乐，不于患难矣。乃痛心疾首，直与三闾七子同其隐忧，其事可伤，其心可悲也。至新交情重，不忍效袭人之生；故主恩深，不敢作鸳鸯之死，尤为仁至义尽焉。呜呼，其可及哉！</p>
<p class="a">　　可以教孝，可以教忠，令人正襟危坐读之。（梅阁）</p>
<p class="a">　　芳官赞</p>
<p class="a">　　芳官品貌似宝玉，豪爽似湘云，刁钻似晴雯，颖异似黛玉，而其一往直前、悍然不顾之概，则又似鸳鸯，似尤三姐。合众美而为人，是绝人而为美也，人间那得有此？然不有鹰鹯之王夫人，其堕落亦未可究竟。夫人之狂暴，夫人之慈悲也。不识佛如来，其母能容否？</p>
<p class="a">　　无端幽绪，一片慈音，文生情耶？情生文耶？（梅阁）</p>
<p class="a">　　晴雯赞</p>
<p class="a">　　有过人之节，而不能以自藏，此自祸之媒也。晴雯人品心术，都无可议，惟性情卞急，语言犀利，为稍薄耳。使善自藏，当不致逐死。然红颜绝世，易启青蝇；公子多情，竟能白壁，是又女子不字、十年乃字者也。非自爱而能若是乎？</p>
<p class="a">　　节短韵长，列赞中有数文字。（梅阁）</p>
<p class="a">　　金钏赞</p>
<p class="a">　　金钏金簪落井之对，与汉高祖对楚霸王龙驹龙驭之喻相仿佛。顾霸王不杀高祖，而王夫人已杀金钏，是喑哑叱咤之雄，尚慈于持斋念佛之妇也。于是乎杀机动矣，大观园之祸亟矣。读《红楼梦》者，且不暇为金钏惜也。</p>
<p class="a">　　贾迎春赞</p>
<p class="a">　　才情，造物之所忌也，则德尚矣！然女子无才，谓之德也。若迎春者，非其人耶，何所遇之惨也。说者以为非贾赦遗孽不至此，由是言之，婚姻之故，虽曰天命，岂非人事哉？</p>
<p class="a">　　贾惜春赞</p>
<p class="a">　　人不奇则不清，不僻则不静，以知清净之法门，皆奇僻性人也。惜春雅负此情，与妙玉交最厚。出尘之想，端自隗始矣。然玉不去则志终不决，恐投鼠者伤器也。非大有根器而能若是乎？彼夫柳怒而花嗔，莺谗而燕妒者，真尘且俗耳。奇僻岂负于人哉？或云妙玉之去，惜春与知之。</p>
<p class="a">　　妙玉赞</p>
<p class="a">　　妙玉之劫也，其去也，去而言劫，混也何混乎尔？所以卸当事之责，而量劫盗之罪也。何言乎卸当事之责，而重劫盗之罪也？妙玉壁立万仞，有天子不臣，诸侯不友之概，而为包勇所窘辱矣！其去也，有恨之不早周者矣。而适芸林当权，劫盗闹之日。以情论，失物为轻，失人为重。以案论，劫财为重，劫人为轻。相于就轻而避重，则莫若混诸劫。此贾芸林之孝，状点成文，而记事者故做疑阵耳！不然，其师神于数者，岂有劝之在京，以待强盗为结果乎？且云以挟死矣。而幻重游，独不得见一面，抑又何也？然则其去也，非劫也。我故曰：殆《易》所谓“见机而作，不俟终日”者与？其来也，吾占诸凤；其去也，吾象诸龙。</p>
<p class="a">　　语云：“天若有情天亦老”吾易之云：“地如无陷地常平。”此翁吾患其易老，此心吾见其常平。（梅阁）</p>
<p class="a">　　秦可卿赞</p>
<p class="a">　　可卿香国之桃花也，以柔媚胜。爱牡丹者爱之，爱莲花者爱之，爱菊者爱之。然赋命群芳为至薄，好忌之。故谈星相者，以面带桃花似桃花为痴，可卿获于人而不获于天。命带之乎，亦面似之也。爱可卿者，并怨桃花！</p>
<p class="a">　　风雅绝伦。（梅阁）</p>
<p class="a">　　香菱赞</p>
<p class="a">　　香菱以一憨，直造到无眼耳鼻舌心意，无色声香味触法。故所处无不可意之境，无不可意之事，无不可意之人，嬉嬉然莲花世界也。其殆袁宝儿后身乎？何遇之奇也！然一为炀帝妃，一为呆霸王妾，帝之与王其号岁殊，其名贵一也。且安知今之王不即古之帝与？嘻嘻！</p>
<p class="a">　　似歌似哭，究竟是歌是哭？吾欲哭矣，吾不能歌矣。（梅阁）</p>
<p class="a">　　[注]《大业拾遗记》：长安贡御车女袁宝儿，年十五，腰肢纤堕，癔冶多态，帝宠爱之特厚。……时虞世南草征辽指挥德音敕于帝侧，宝儿注视久之。帝谓世南曰：“昔传飞燕可掌上舞，朕常谓儒生饰于文字，岂人能若是乎？及今得宝儿，方昭前事。然多憨态。今注目于卿，卿才人可便嘲之。”世南应诏为绝句曰：“学画鸡黄半未成，垂肩亸袖太憨生。缘憨却得君王惜，长把花枝傍辇行。”帝大悦。</p>
<p class="a">　　侍书赞</p>
<p class="a">　　以词令见长者，除凤姐俚俗外，如黛玉之新颖，湘云之豪爽，探春之壮丽，平儿之端详，类皆一时选，然总不若侍书对王善保家数语，尤为珠圆玉润，味腴韵辣，使人受不得，辞不得。窃谓黛玉近于《骚》，湘云近于《策》，探春、平儿近于《史》，若侍书其寝食于盲左者乎！可与康成婢抗衡矣。</p>
<p class="a">　　藕官赞</p>
<p class="a">　　以真为戏，无往而非戏也；以戏为真，无往而非真也。惟在有情与无情耳。藕官多情，故以戏情为真情，因是由戏入真，由真入魔，由魔入恶，而患且不测。非遇多情公子，其能已于祸耶？夫人不幸而多情，又不幸不获多情相与言情，则宁无情而已矣。然岂我辈之所为情哉！</p>
<p class="a">　　一片天机，一点真机，一味道机，佛法不与焉。（梅阁）</p>
<p class="a">　　蕊官荳官葵官赞</p>
<p class="a">　　兔死狐悲，物伤其类，此义气也。然末俗偷漓，往往有视沉溺不救，又从而下石者，未尝不在读书谈道之儒。此无他，利害分明之过也。蕊官等惟不知利害，故不避死生，一时义气激发，直于颜佩韦、杨念如、马杰、沈扬、周文元同其梗概。以小喻大，不难执干戈以卫社稷也。礼失而守在夷，典亡而求诸野，蕊官诸人顾可少乎哉！</p>
<p class="a">　　说得如许关系，范文正公“先天下之忧，后天下之乐”，此物此致哉！（梅阁）</p>
<p class="a">　　秋纹赞</p>
<p class="a">　　国士众人之说，可以施之常人，不可施之君父，以臣子但知感恩戴德，不知其他也。秋纹丫鬟中众人耳，借他人之余光，为自己之福泽，亦可悲矣。而乃感恩戴德，言不足而长言，长言不足而反覆言，任他人讥笑讪骂，己惟颂德讴仁，何其诚也。使易处袭人之位，其晚节必有可观。谁为遏抑者；而竟以众人终也。悲夫。</p>
<p class="a">　　沈郁顿挫，一往情深。（梅阁）</p>
<p class="a">　　麝月赞</p>
<p class="a">　　小人甘为小人，又定不乐人为君子，放必多方束缚之，挟持之。其不从者，必掘之使去；其从者，则暂借为党援，事成之后，亦必掘之尽去，如袭人之於麝月是也。麝月有为善之资，不自振拔，往往为所制伏，至不敢以真面目对宝玉，此亦少年锐进，苟且以就功名之误也。岂知事尚未成，而秋宵伴读；已不获与差遣，其后悔何及哉！然宝玉出家，犹及见袭人抱琵琶上别船去，或亦忠厚之报与？</p>
<p class="a">　　功名中人无论己，即道学中人亦不免中此病。文固慷慨悲歌以为言者。（梅阁）</p>
<p class="a">　　邢岫烟赞</p>
<p class="a">　　敛才就范，抑气归神，此诣非十年读书、十年养气不到也。邢岫烟在亲较宝钗近，在遇比黛玉难，然厚宝钗如彼，薄黛玉如此，人情概可知矣。秋水菱花，能无顾影自怜耶？乃漠然其遇，淡然其衷，不忮不求，与人世毫无争患，则超超元箸也。谓非学养兼到之作与！揽其风度，如披古会元风。</p>
<p class="a">　　烂熟时文批语，用来异样新鲜，是真能点铁成金者。（梅阁）</p>
<p class="a">　　李纹李绮赞</p>
<p class="a">　　李纹李绮，行事无所见其大致，只于一二诗句仿佛之。倘亦南康公主所谓我见犹怜者也。想其丰韵在明月梅花之间，良欲得为友焉。</p>
<p class="a">　　绣橘赞</p>
<p class="a">　　己无才而能用人之才，不失其为才也，己无智而能用人之智，不失其为智也。惟不能自用，又不能用人，斯真无用耳。绣橘才智，以辅探春则不足，以相迎春则有余，莫谓秦无人也。乃教歌者不能教喉咙，教哭者不能教眼泪，此却正所以屡窘于安乐公也。木从绳则正，其如朽者何！</p>
<p class="a">　　庸流之遇，其害如此，岂独绣橘之不幸哉！文极“手挥五弦，目送飞鸿”之妙。（梅阁）</p>
<p class="a">　　入画赞</p>
<p class="a">　　小题大做，在作文则见才思，在科罪则为深文。入画之事，若以之命题，则私下传送四字，可以大发议论，包举全史；若以之科罪，直不应轻律薄责之而已矣，而何遽逐之也？良禽择木，良臣择主，有以也夫！</p>
<p class="a">　　蕙香赞</p>
<p class="a">　　同生为夫妇之语，不闻诸奶奶经也，度亦小儿胡诌，聊以相戏云雨。而搆衅者乃直以为莫须有证据，池鱼之殃，未有无辜如此者，而卒不闻一语自辨。岂以宝玉鸡肋，固已食之无肉、弃之良得耶？蕙香真晦气也。</p>
<p class="a">　　贾母赞</p>
<p class="a">　　人情所不能已者，圣人弗禁，况在所溺爱哉！宝玉于黛玉，其生生死死之情，见之数矣。贾母即不为黛玉计，独不为宝玉计乎？而乃掩耳盗铃，为目前苟且之安。是杀黛玉者贾母，非袭人也。促宝玉出家者贾母，非黛玉也。呜呼！“我虽不杀伯仁，伯仁由我而死”，是谁之过与！</p>
<p class="a">　　晋赵盾弑其君，许世子弑其父，是此篇蓝本。文固以《春秋》法作游戏法者。（梅阁）</p>
<p class="a">　　贾政赞</p>
<p class="a">　　贾政迂疏肤阔，直逼宋襄，是殆中书毒者。然题园偶兴，搜索枯肠，须几断矣，曾无一字之遗，何其干也。倘亦食古不化者与？孔子曰：“孟公绰为赵、魏老则优，不可以为媵薛大夫。”政之流亚也。</p>
<p class="a">　　王夫人赞</p>
<p class="a">　　王夫人可以有才，有才而自恃其才，则杀人必多。人尤不可以无才，无才而妄用其才，则杀人愈多：王夫人是也。王夫人情偏性执，信谗任奸，一怒而死金钏，再怒而死晴雯，死司棋，出芳官等于家。为稽其罪，盖浮于凤焉。是杀人多矣，故安得有后哉！兰儿之幸，李纨之福，非夫人之福也。</p>
<p class="a">　　治乱兴衰之故，实始于此，作论赞者，其有忧患乎？（梅阁）</p>
<p class="a">　　贾元春赞</p>
<p class="a">　　元春品貌才情，在公等碌碌之间。宜其多厚福也，然尤不永所寿。似廉才宜遭折者，说其为歉于寿，全于福矣。使天假三年，历见母亲不祥之事，伤心孰甚焉！天不欲伤其心，廉之也，越于史氏多矣！</p>
<p class="a">　　李纨赞</p>
<p class="a">　　李纨幽闲贞静和雍肃穆德，而不足于才。然正为无才，故能黯淡以终。虽无奇功，亦无后祸。渊源宰相风度也，可于共太平矣。</p>
<p class="a">　　姚善应变，宋善守文，人言姚之才高，吾谓宋之福大。（梅阁）</p>
<p class="a">　　贾兰赞</p>
<p class="a">　　贾兰习于宝玉，而不溺其志；习于贾环，而不乱其行：可谓出淤泥而不染矣。然乳臭未脱，即谆谆然以八股为务，是于下下乘中觅立足地也，其陷溺似比甄宝玉尤深。嗣是而仕途中多一热人矣，嗣是而性灵中少一韵人矣。可以救庸而不可以医俗，惜哉！然而李纨有子矣。</p>
<p class="a">　　此便是热中根子，于此见作者性情之淡，位置之高。（梅阁）</p>
<p class="a">　　熙凤赞</p>
<p class="a">　　凤姐，治世之能臣，乱世之奸雄也。向使贾母不老，必能驾驭其才，犹如高祖之于韩彭，安知不为贾氏福？无如王夫人李纨昏柔愚懦，有如汉献。适以启奸人窥伺之心，英雄之不贞，亦时势使然也。“骑虎难下”，岂欺人之语哉！然亦太自喜矣。</p>
<p class="a">　　亦骀宕，亦风流，极文人之能事，极文章之乐事。（梅阁）</p>
<p class="a">　　贾巧姐赞</p>
<p class="a">　　凤姐一生权利，适足为后人敛怨。媒鬻之报，人嫌其后矣。而卒之临危有救，岂以毒攻毒，以火攻火，法有灵欤？抑敬老怜贫，善足以敌之也。乃明珠欲堕，援来陌路之人。白壁无伤，媒作田家之妇。倘所谓灿烂归于平淡者，有如是耶？爰为之咏曰：听罢笙歌樵唱好，看完花卉稻芒香。何悲乎巧姐！</p>
<p class="a">　　薛姨妈赞</p>
<p class="a">　　优柔寡断，至足以贻数世之忧，家与国无二理也。薛姨妈进旅退旅，有李东阳伴食之风，顾黛玉终身，业已心及之矣，而卒未闻一言之荐，岂非姑待之说中之与！卒之黛玉死矣，宝玉出家，而宝钗亦因之以寡，伊戚之贻，谁之咎也？孟子曰：“是亦羿有罪焉。”</p>
<p class="a">　　[注]李东阳（1447—1516），字宾之，号西涯。弘治十一年（1498），李东阳晋太子少保、礼部尚书兼文渊阁大学士。李东阳为了应和刘瑾，干了一些损害自己形象的事情，引起不少士大夫的反感。有人写诗讥刺他：“文名应与斗山齐，伴食中书日已西。回首湘江春草绿，鹧鸪啼罢子规啼。”李东阳与刘瑾虚委周旋是出于他的自我保护意识，这也确实有损他的名声，不过，他留在内阁，在当时还是起了一定作用的。</p>
<p class="a">　　尤氏赞</p>
<p class="a">　　人之美者曰尤，然不说美人，而曰尤物，其为不祥可知。尤氏见于书，已在徐娘半老之会，然风情固不薄也。设鸡皮未皱，更复何如？氏之曰尤，盖比于夏姬也。</p>
<p class="a">　　傻大姐赞</p>
<p class="a">　　傻大姐无知无识，蠢然如彘，而实为《红楼梦》一大关键。大观园中落之故，实始于此。其宋之逐狗者与？楚之献鼋者与？抑周之卖橛弧箕服者也？人耶妖耶，吾不得而知之，则以为傻大姐而已矣。</p>
<p class="a">　　绝大眼孔。（梅阁）</p>
<p class="a">　　小鹊赞</p>
<p class="a">　　鹊报喜者也，然鹊之小者，自忘其为鹊，人亦共忘其为鹊。不特忘之也，或且疑其为鸦，己亦自疑为鸦。由是杯弓蛇影，总属真情；鹤唳风声，尽成实相。无所为计，只获将大千世界，佛脚历历遍抱，而佛菩萨乃在极乐国中吃吃笑不休，真堪绝倒也。然究之所为，不失为喜也。谓之为鹊，谁曰不宜？</p>
<p class="a">　　偏能从无文字处做文字，庄、老逸音。（梅阁）</p>
<p class="a">　　小红赞</p>
<p class="a">　　杯弓蛇影之疑，有致死不悟者，起祸者不知也，受祸者不知也，即嫁祸者亦不知也，然而祸自此始矣。则莫如小红失帕，宝钗闻之而故为觅黛玉一事。夫以黛玉之招忌也，有无端而訾议者矣，况中其心病哉！则异日众人之前，未有不力为排挤者，黛玉厄而宝钗亨矣。若小红者，其应劫之魔与？秦汉间发难之陈涉也。</p>
<p class="a">　　始读之以为想当然耳，既读之曰理有固然，三读之曰势所必然。（梅阁）</p>
<p class="a">　　柳五儿赞</p>
<p class="a">　　继晴雯而兴者，有柳五儿，然已在平王东迁、康王南渡之后矣。虽曰英雄，其如无用武地何！况卧榻之侧，眈眈者已有人也。吁嗟乎！当年渡口，桃花作意引来；此日门中，人面不知何处。五儿得毋有抚景神伤乎？爰有眼泪别洒旃。</p>
<p class="a">　　王景略相秦，许鲁斋仕元，非本志也，英雄不甘沦落耳。（梅阁）</p>
<p class="a">　　莺儿赞</p>
<p class="a">　　莺儿憨憨，直欲登香菱之堂而嗜其胾，亦卧榻之侧所不容伫足者也。而袭人首荐之，毋亦以宝钗之故。然而郑灵之鼎已无异味矣，虽欲染指，何可得哉？其后与秋纹、麝月不知所终，以意度之，大约比袭人脩洁。</p>
<p class="a">　　翠缕赞</p>
<p class="a">　　翠缕阴阳究论，如村童覆书，愈诘愈乱；如鼋妪说鬼，愈出愈奇。然其妙，妙在通而不通。若是凿凿之言，便老生常谈矣，安得为诗疯子婢哉？</p>
<p class="a">　　刘老老赞</p>
<p class="a">　　刘老老深观世务，历练人情，一切揣摩求合，思之至深。出其余技作游戏法，如等傀儡场，忽而星娥月姐，忽而牛鬼蛇神，忽而痴人说梦，忽而老吏断狱，喜笑怒骂，无不动中窾要，会如人意。因发诸金帛以归，视凤姐辈真儿戏也。而卒能脱巧姐于难，是又非无真肝胆、真血气、真性情者。殆黠而侠者，其诸弹铗之杰与！</p>
<p class="a">　　今人只学得刘老老这一黠字，学不到刘老老那一侠字，文故以进之者与之。予刘老老，所以夺今人也。（梅阁）</p>
<p class="a">　　板儿赞</p>
<p class="a">　　蝶吾知其恋花也，蜂吾知其采花也；非蜂非蝶，不知恋亦不知采，而能与花为缘者，其花之虱乎？板儿何竟似此！然而蝶有怨矣，蜂有嗔矣，惟虱饱饮花露，倦卧花心，不识不知，真花花世界也。蜂碟羡虱，吾羡板儿矣，几生脩得到此？</p>
<p class="a">　　有化工之笔，即有化工之赞，天之不爱才，吾妒焉。（梅阁）</p>
<p class="a">　　琥珀赞</p>
<p class="a">　　古来孤臣孽子，往往以遭际迍邅，遂成不朽之事业，从知盘根错节，乃以别利器也。琥珀言谈举动，绝肖鸳鸯，然烈烈者如彼，庸庸者如此。岂才有不逮与？亦遇之无奇也。则所为士穷见节义、世乱识忠臣者，非不穷不乱，无节义忠臣也，特不见不识耳。由是言之，鸳鸯之不幸乃其幸，琥珀之幸乃其不幸也夫。</p>
<p class="a">　　其人如仙露明珠，其文似浑金璞玉。（梅阁）</p>
<p class="a">　　玉钏赞</p>
<p class="a">　　玉钏于宝玉，有不反兵之义，徒以主仆之故，敢怒而不敢言，而眉睫间余憾未平也。胡赧颜公子又欲卖痴憨，作息夫人之蛊哉？则使心机费尽，强博一笑于红颜；而词色不亲，终带三分乎白眼。于义有足多焉！</p>
<p class="a">　　语语生稜 ，几令人不敢扪读。（梅阁）</p>
<p class="a">　　焙茗赞</p>
<p class="a">　　宝玉栽培脂粉，作养娥眉，为花国之靖臣，作香林之戒行，宜其深仁厚泽，罔不沦肌浃髓矣。乃除黛玉外，别无一知己，而能如人意。不尽如人意，庄也而出之以谑，谐也而规之以正，顺其性而利导之，如大禹之治水，适行其所事，而卒也无不行之言，呜呼！其惟焙茗乎？东方曼倩之俦也。</p>
<p class="a">　　尤二姐赞</p>
<p class="a">　　尤二姐容貌性情，两无所恶，置身大观园中，在在为花柳生色，而顾不齿于群芳者，徒以为路柳墙花耳。呜呼！一失足成千古恨，再回头已百年身，若是乎解之无可解也。然扬雄服事新莽，荀彧辅弼曹瞒，其所失与二姐未识如何！使一旦望汉来归，其蹂躏践踏之形，正复何如也！呜呼，失身而不为长乐老人，其悔岂可及哉！</p>
<p class="a">　　贾蓉赞</p>
<p class="a">　　贾蓉绝好皮囊，而性情嗜好每每与宝玉相反。宝玉怜香，贾蓉转能蹂香；宝玉惜玉，贾蓉专能碎玉。花柳之蟊贼也！凤姐错识人矣。然小意动人，颇能忘恨，故凤姐终爱之。啜茗传神，良有以也。</p>
<p class="a">　　《石头记》妙到怎地，论赞亦妙到怎地，吾何间然。（梅阁）</p>
<p class="a">　　贾琏赞</p>
<p class="a">　　贾琏烧琴煮鹤，大煞风景，红楼市中物也。以配凤姐，且在所辱，况平儿哉！然负荆一节，颇能自降，拔其帜而树娘子帜，亦腹负将军解风雅者也。收入色界中，置风流坛外，作金刚尊者。</p>
<p class="a">　　尤三姐赞</p>
<p class="a">　　士为知己者死，尤三姐之死，死于不知己矣。不知己而何以死？然而三姐则固以湘莲为知己也。湘莲知己而适不知己，仍不失为知己，则舍知己而适不知己，仍不失为知己之湘莲。天下断无有不知己而能知己如湘莲者。天下而无不知己而能知己如湘莲矣，而竟有知己而适不知己，仍不失为知己之湘莲。是知己而适不知己，仍不失为知己者，乃真知己也。而竟不知己，则安得而不死哉？然而湘莲去矣，是知己而适不知己，仍不失为知己，而竟不知己者，究未尝不知己也。三姐何尝死哉！</p>
<p class="a">　　秀瘦皱透，兼而有之，其米老相者石耶？（梅阁）</p>
<p class="a">　　柳湘莲赞</p>
<p class="a">　　柳湘莲一风流荡子耳，尤三姐遽引为知己，岂曰知人。然纨绔中无雅人，文墨中无确人，道学中无达人，仕宦中无骨人，则与其为俗子狂生、腐儒禄蠹之妇也，毋宁风流浪子耳。不然，三姐死矣，几见纨绔之俦、文墨之俦、道学仕宦之俦，能与道人俱去者哉？湘莲远矣！</p>
<p class="a">　　骂杀。为其所骂者，亦点头咋舌曰：“快杀！”（梅阁）</p>
<p class="a">　　龄官赞</p>
<p class="a">　　龄官忧思焦劳，抑郁愤懑，直于林黛玉脱其影形，所少者眼泪一副耳。然乌知非责之过卑，而利已无所输乎？亦乌知非负之过深，而本已有所亏乎？是安得有放来生债者，预借一副眼泪为今日挥洒地也。而其债将滥矣，危哉！贾蔷何脩而得此！</p>
<p class="a">　　贾蔷赞</p>
<p class="a">　　贾蔷市井小人耳，乌足以言风雅！然其于龄官，意柔柔而斐亹，情款款而纡萦，似非不知道者。意衣钵真传，必有所自祖也。其宝玉大弟子乎！可与言情矣。</p>
<p class="a">　　司棋赞</p>
<p class="a">　　从古以过而创为奇节者，君子悲其志，未尝不谅其人。司棋失身潘又安，过已。乃竟一其心相待，以死继之。非节非烈，何莫非节非烈也！盖其志以定于搜赃时矣。观过知仁，谅哉！</p>
<p class="a">　　潘又安赞</p>
<p class="a">　　人当无可如何之际，计无所出，惟以一死自绝。此以死塞责者耳，非以为乐也。若夫当死之时，无感慨，无愤激，无张皇却顾，心平气和，意静神恬，其死也与哉？其归也。真叠山所谓从容就义者，潘又安其知道乎！有死以来，未有暇豫如斯者也。</p>
<p class="a">　　潘又安于情界中，身分极高，故能当得一道字。文固不妄用字者。（梅阁）</p>
<p class="a">　　袭人赞</p>
<p class="a">　　苏老泉辨王安石奸，全在不近人情。嗟乎，奸而不近人情，此不难辨也，所难辨者近人情耳!袭人者，奸之近人情者也。以近人情者制人，人忘其制。以近人情者谗人，人忘其谗。约计平生，死黛玉，死晴雯，逐芳官、蕙香，间秋纹、麝月，其虐肆矣。而王夫人且视之为顾命，宝钗倚之为元臣。向非宝玉出家，或及身先宝玉死，岂不以贤名相终始哉!惜乎天之后其死也。咏史诗曰：“周公恐惧流言日，王莽谦恭下士时，若使当年身便死，一身真伪有谁知”袭人有焉。</p>
<p class="a">　　绝大见识，绝大议论，不做袭人赞读通，即做袭人赞读快。（梅阁）</p>
<p class="a">　　蒋玉函赞</p>
<p class="a">　　贾宝玉动为男子为浊物，度一面目黎黑，于思于思者耳。十温润如好女，未尝不以脂粉蓄之，然未有缠绵如蒋玉函者。岂从来冤家大抵由欢喜结来耶？巾之持赠也，玉实主之矣。袭人之嫁，玉函之娶，或无憾焉</p>
<p class="a">　　彩云赞</p>
<p class="a">　　人各有一知己，不得谓君子是而小人非，特虑其不终耳。彩云之于贾环，其相与可无究，至甘心为此做贼，亦何淫且贱也！然平儿诘盗，慨然挺身；宝玉认脏，毫无输色。落落乎石乞子风也，而不可以对贾环耶？然而环且贰矣。古今来献身于贼而卒为所疑者，岂少人哉！君子是以知小人之必无知己也。</p>
<p class="a">　　亦悲亦壮，于以痛哭古人，亦以留赠后人。（梅阁）</p>
<p class="a">　　贾环赞</p>
<p class="a">　　贾环纯秉母气，蜂目而豺声，忍人也，独贾赦赏鉴之，气味有在矣。然政老御之，亦卒较恕于宝玉。岂以公子州吁，固嬖人之子也耶？贤如贾政，尚莫知其子之恶，又何怪乎卫庄哉！</p>
<p class="a">　　李嬷嬷赞</p>
<p class="a">　　李嬷嬷龙钟潦倒度其年纪，在贾母之上，不足为宝玉乳也。至其老而不死，尤当叩胫者百。然袭人一生隐恶，从无发其覆者，独此老借题发挥，一泄无余，比陈琳讨操檄，尤为淋漓痛快，亦愈头风之良剂也。昔苏子美读汉文，至博浪沙一椎，击节叫快，浮一大白，用以此赏之。</p>
<p class="a">　　赵姨娘赞</p>
<p class="a">　　食色，性也，而亦有不尽然者，鲜于叔明嗜臭虫，刘邕嗜疮痂，贺兰进明嗜狗粪。今将赵姨娘合水火五味而烹炮之，不徒臭虫、疮痂也，直狗粪而已矣，而贾政且大嚼之有余味焉。岂所赏在德耶？然粪秽卒产灵芝，鸱枭能卵雏凤，其下体可采也。赋诗断章，或不诬焉。</p>
<p class="a">　　雪雁赞</p>
<p class="a">　　《春秋》责备贤者，然当君父之际，亦不容以庸愚之故，稍宽悖逆之责者，良以臣子所许在心耳。雪雁于黛玉，有更相为命之形，所谓生死而骨肉者也。即万不容己，宁不可以死辞？而乃靦然人面，舍濒危之故主，伴他人作姑娘，岂复有人心哉！人将不食其余矣。速作之配，绝之也。</p>
<p class="a">　　王善保家赞</p>
<p class="a">　　段秀宝之击朱泚也，吾闻其声矣，若拊朽然，其隽不足称也。淮南王之击辟阳侯也，吾闻其声矣，若筑腐然，其快不足称也。若夫积之愈厚，煅之愈坚，礮焉而不能攻，钻焉而莫可入，有佛菩萨焉，运五指之峰，作巨灵之擘。香风盖去，春雷与新笋齐生；翠袖翻来，鸿爪共乌泥并现。嘻，此何声也！其殆博浪椎之嗣响乎？赞曰：探春之掌，是振是响；老妪之喙，惟腯惟脆。蛾眉吐气，为大白浮者三；老魅杀风，为舞剑起者再。</p>
<p class="a">　　黄绢幼妇，外孙虀臼。（梅阁）</p>
<p class="a">　　贾赦邢夫人赞</p>
<p class="a">　　贾赦似刚非刚，乃刚愎之刚；邢夫人似柔非柔，乃柔邪之柔。刚愎之刚，非理之刚也，故有小泥鳅之祸；柔邪之柔，非理之柔也，故有金鸳鸯之羞。窃谓贾赦之刚，有似乎楚子玉；邢夫人之柔，有似乎鲁哀姜。</p>
<p class="a">　　贾敬赞</p>
<p class="a">　　天下岂有神仙？然但能尽我性，怡我情，傀儡场中，何莫非洞天福地也。故有富贵之神仙，有忠孝之神仙，有诗酒花月之神仙，有托钵叫化之神仙，而乘云跨鹤者不与焉。彼烧丹烧汞，导引胎息者，直自讨苦吃耳。然伊古以来，轻万乘而速祸败者，史不绝书，竖儒何知焉！</p>
<p class="a">　　贾珍赞</p>
<p class="a">　　十恶之条，一曰内乱，犯此者，在家必丧，在国必亡。贾珍席祖父余业，恣其下流，即比房[女委]嫷，列屋柔靡，亦何不可；而乃为不鲜不殄之求，作大蛇小蛇之弄，东府中无完人矣。借非狮子介石之坚，其能免乎？然吾闻之方山子，贤者生平得狮子力居多，贾珍胡不幸焉！</p>
<p class="a">　　贾瑞赞</p>
<p class="a">　　贾瑞雅负痴情，不以草茅自废，愿观光於上国，亦有志之士也，特未免不自谅耳。凤姐遽置之死，无乃过甚。虽然，溺粪何物也，而敬以持赠，是欲以曾经妙处之余相饷也，可不谓多情哉！独不识所赠物，果凤姐亲遗否？</p>
<p class="a">　　极谐谑，极风调，但见其雅，不觉其亵。（梅阁）</p>
<p class="a">　　焦大赞</p>
<p class="a">　　贾家法，於乳母颇厚，重於酬庸矣。然而人尽母也，惟其乳而己。焦大以身捍患，似什伯乎乳之劳，即付贾庙以血其食，非幸也。而乃混於舆台，侪於隶仆，致仆妇奴子皆得牛马走之，宜其无限垒块，借酒杯以浇之也。然而马粪之填，亦未始非努力劝加餐之意，不可谓不厚者。特恐醉汉饱不知德耳。</p>
<p class="a">　　秦钟赞</p>
<p class="a">　　秦钟者，情种也。为锺情於人之种耶？为人钟情之种耶？为锺情於人之种，斯为风流种；为人锺情之种，则为下流种。然为锺情之人，固不得不为人钟情之人，则合风流、下流二种而为种，斯为真情真种。其於智能也，莫为之前，虽美勿彰；其于宝玉也，莫为之后，虽盛不传。然顾前不顾后，其象为夭，故不永其寿云。</p>
<p class="a">　　如是我佛说偈曰：“女欢男爱，无挂无碍。一点生机，成此世界。”用为斯文持赠。（梅阁）</p>
<p class="a">　　薛蟠赞</p>
<p class="a">　　薛蟠粗枝大叶，风流自喜，而实花柳之门外汉，风月之假斯文，真堪绝倒也。然天真烂漫，纯任自然，伦类中复时时有可歌可泣之处，血性中人也，脱亦世之所希者与？晋其爵曰王，假之威曰霸，美之谊曰逸呆，讥之乎？予之也。</p>
<p class="a">　　谑而虐，可以下酒，可以喷饭。（梅阁）</p>
<p class="a">　　北静王赞</p>
<p class="a">　　北静王表表高标，有天际真人之概，嫦娥思嫁之矣，何论乎谈文章说经济者也，而林黛玉直以臭男人蓄之。嗟乎，王也而乃臭乎哉！是天下更无不臭者矣。天下而更无不臭者也，舍宝玉其谁与哉？死矣！</p>
<p class="a">　　甄宝玉赞</p>
<p class="a">　　太上忘情，其次多情，其次任情，其下矫情，矫情不可问矣。甄宝玉不能为太上之忘情，不失为其次之多情也。自经济文章之说中之，而情矫矣。则甄宝玉者，世俗之伟人，而实贾宝玉之罪人也。罪人则黜之而已矣，故终之以甄宝玉云。</p>
<p class="a">　　情字始，情字终，虽游戏文章，仍是篇法一线。（梅阁）】</p>
<p class="a">　　涂瀛·红楼梦问答</p>
<p class="a">　　【或问：“《石头记》伊谁之作？”曰：“我之作。”“何以言之？”曰：“语语自我心中爬剔而出。”</p>
<p class="a">　　或问：“《石头记》为子意中之书，而独翻妙玉之案，则何也？”曰：“予亦不自知其何心，第觉良心上煞有过不去处。”</p>
<p class="a">　　或问：“子能做宝玉乎？”曰：“能。”“何以痛诋袭人也？”笑曰：“我止不能为袭人之宝玉。”</p>
<p class="a">　　或问：“宝钗似在所无讥矣，子时有微词，何也？”曰：“宝钗深心人也。人贵坦适而已，而故深之，此《春秋》所不许也。”</p>
<p class="a">　　或问：“宝钗深心，于何见之？”曰：“在交欢袭人。”</p>
<p class="a">　　或问：“袭人不可交乎？”曰：“君子与君子为朋，小人与小人为朋，方以类聚，物以群分。吾不识宝钗何人也，吾不识宝钗何心也。”</p>
<p class="a">　　或问：“宝钗与袭人交，岂有意耶？”曰：“古来奸人干进，未有不纳交左右者。以此卜之，宝钗之为宝钗，未可知也。”</p>
<p class="a">　　或问：“宝钗与黛玉，孰为优劣？”曰：“宝钗善柔，黛玉善刚；宝钗用屈，黛玉用直；宝钗徇情，黛玉任性；宝钗做面子，黛玉绝尘埃；宝钗收人心，黛玉信天命，不知其他。”</p>
<p class="a">　　或问：“袭人与晴雯孰为优劣？”曰：“袭人善柔，晴雯善刚；袭人用屈，晴雯用直；袭人徇情，晴雯任性；袭人做面子，晴雯绝尘埃；袭人收人心，晴雯信天命，不知其他。”</p>
<p class="a">　　或问：“《石头记》写宝钗如此，写袭人亦如此，则何也？”曰：“袭人，宝钗之影子也。写袭人，所以写宝钗也。”</p>
<p class="a">　　或问：“《石头记》写黛玉如彼，写晴雯亦如彼，则何也？”曰：“晴雯，黛玉之影子也。写晴雯，所以写黛玉也。”</p>
<p class="a">　　或问：“宝玉与黛玉有影子乎？”曰：“有。凤姐地藏庵拆散之姻缘，则远影也；贾蔷之于龄官，则近影也；潘又安之于司棋，则有情影也；柳湘莲之于尤三姐，则无情影也。”</p>
<p class="a">　　或问：“藕官是谁影子？”曰：“是林黛玉销魂影子。”</p>
<p class="a">　　或问：“龄官是谁影子？”曰：“是林黛玉离魂影子。”</p>
<p class="a">　　或问：“傻大姐是谁影子？”曰：“是醉金刚影子。”</p>
<p class="a">　　或问：“宝玉古今人孰似？”曰：“似武陵源百姓”“黛玉古今人孰似？”曰：“似贾长沙。”“宝钗古今人孰似？”曰：“似汉高祖。”“湘云古今人孰似？”曰：“似虬髯公。”“探春古今人孰似？”曰：“似太原公子。”“薛宝琴古今人孰似？”曰：“似藐姑仙子。”“平儿古今人孰似？”曰：“似郑子产。”“紫鹃古今人孰似？”曰：“似李令伯。”“妙玉古今人孰似？”曰：“似阮始平。”“晴雯古今人孰似？”曰：“似杨德祖。”“刘老老古今人孰似？”曰：“似冯獾（马旁）。”“凤姐古今人孰似？”曰：“似曹瞒。”“袭人古今人孰似？”曰：“似吕雉。”</p>
<p class="a">　　或问：“子之处宝钗也将如何？”曰：“妻之。”“处晴雯也将如何？”曰：“妾之。”“处芳官等也将如何？”曰：“子女之。”“处紫鹃也将如何？”曰：“臣之。”“处湘云也将如何？”曰：“友之。”“处平儿也将如何？”曰：“宾之。”“处探春也将如何？”曰：“宗师之。”“处宝琴也将如何？”曰：“君之。”“处宝玉也将如何？”曰：“佛之。”“处黛玉也将如何？”曰：“仙之。”</p>
<p class="a">　　或问：“何以蓄刘老老也？”曰：“俳优之。”“何以蓄莺儿等也？”曰：“奴之。”“何以蓄凤姐也？”曰：“贼之。”“何以蓄袭人也？”曰：“蛇蝎之。”</p>
<p class="a">　　或问：“王夫人逐晴雯、芳官等，乃家法应尔，子何痛诋之深也？”曰：“《石头记》只可言情，不可言法，若言法，则《石头记》可不作矣。且即以法论，宝玉不置之书房而置之花园，法乎否乎？不付之阿保而付之丫鬟，法乎否乎？不游之师友而游之姐妹，法乎否乎？即谓一误不堪再误，而用袭人则非其人，逐晴雯则非其罪，徒使佥人幸进，方正流亡，颠颠倒倒，画出千古庸流之祸，作书者有危心也。贬之不亦宜乎？”</p>
<p class="a">　　或问：“凤姐之死黛玉，似乎利之，则何也？”曰：“不独凤姐利之，即老太太亦利之。何言乎利之也？林黛玉葬父来归，数百万家资，尽归贾氏，凤姐领之。脱为贾氏妇，则凤姐应算还也；不为贾氏妇，而为他姓妇，则贾氏应算还也。而得不死之耶？然则黛玉之死，死于其才，亦死于其财也。”</p>
<p class="a">　　或问：“林黛玉数百万家资，尽归贾氏，有明证乎？”曰：“有。当贾琏发急时，自恨何处再发二三百万银子财，一‘再’字知之。夫再者，二之名也，不有一也，而何以再耶？”</p>
<p class="a">　　或问：“林黛玉聪明绝世，何以如许家资，而乃一无所知也？”曰：“此其所以为名贵也，此其所以为宝玉之知心也。若好歹将数百万家资横据胸中，便全身烟火气矣，尚得为黛玉哉！然使在宝钗，必有以处此。”</p>
<p class="a">　　或问：“《石头记》有病乎？”曰：“有。元春长宝玉二十六岁，乃言在家时会训诂宝玉，岂三十以后人尚能入选耶？其他惜春屡言小；巧姐初不肯长，后长得太快；李嬷嬷过于龙钟：诸如此类，未可悉数。然不可以此疵之者，故作罅漏，示人以子虚乌有也。”】</p>
</body>
</html>
